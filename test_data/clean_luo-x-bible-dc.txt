Anywola mar Yesu Kristo ma nyakwar Daudi , kendo nyawar Ibrahim e ma :
Ibrahim nonywolo Isaka , to Isaka nonywolo Jakobo . Jakobo nonywolo Juda gi owetene ,
to Juda nonywolo Perez gi Zera , ma min-gi ne Tamar . Perez nonywolo Hezron , to Hezron nonywolo Ram .
Ram nonywolo Aminadab , to Aminadab nonywolo Nashon . Nashon nonywolo Salmon , Ram nonywolo Aminadab , to Aminadab nonywolo Nashon . Nashon nonywolo Salmon ,
to Salmon nonywolo Boaz gi chiege ma Rahab . Boaz nonywolo Obed gi chiege ma Ruth , to Obed nonywolo Jesse .
Jesse to nonywolo Daudi ma ruoth . Daudi nonywolo Solomon gi chi Uria ,
Solomon nonywolo Rehoboam , to Rehoboam nonywolo Abija . Abija nonywolo Asa ,
to Asa nonywolo Jehoshafat . Jehoshafat nonywolo Joram , to Joram nonywolo Uzia .
Uzia nonywolo Jotham , to Jotham nonywolo Ahaz . To Ahaz nonywolo Hezekia ,
To Hezekia nonywolo Manase . Manase nonywolo Amon , to Amon nonywolo Josia .
Josia nonywolo Jekonia gi owetene e ndalo mane odarie jo-Israel kitero Babulon .
To bang’ darogi , Jekonia nonywolo Shealtiel , to Shealtiel nonywolo Zerubabel .
Zerubabel nonywolo Abiud , to Abiud nonywolo Eliakim . Eliakim nonywolo Azor ,
to Azor nonywolo Zadok . Zadok nonywolo Akim , to Akim nonywolo Eliud .
Eliud nonywolo Eliezar , to Eliezar nonywolo Mathan . Mathan nonywolo Jakobo ,
to Jakobo nonywolo Josef chwor Maria . Maria to ema nonywolo Yesu miluongo ni Mesia .
Kamano gin tienge apar gang’wen , chakre Ibrahim nyaka Daudi , kendo tienge apar gang’wen bende , chakre Daudi nyaka chop kinde mane odarie jo-Israel kitero Babulon . Bang’e nitie tienge apar gang’wen , chakre kinde mane odargieno nyaka ndalo nywol Mesia .
Nywol mar Mesia ne chalo kama : Kane Josef osemako keny Maria min Yesu , to pok gikendore , Maria noyudo ni osemako ich kuom teko mar Roho Maler .
To Josef mane kende , ne ng’at ma kare , kendo kaka ne ok odwar kuodo wiye , nochano mondo oketh keny ling’ling’ .
To kane oyudo pod oparo wach , malaika mar Nyasaye nofwenyorene e lek , mowachone niya , “ Josef nyakwar Daudi , kik iluor kawo Maria obed chegi , nikech ich ma en gono oyudo kuom teko mar Roho Maler .
Obiro nywolo wuowi , mi ichak ni Yesu , tiende ni Jawar , nikech enowar joge kuom richogi . ”
Mago duto notimre mondo ochop wach mane Ruoth Nyasaye osemiyo janabi owacho niya :
“ Nyako nomak ich , mi nonywol wuowi , kendo nochake ni Emanuel , tiende ni , Nyasaye ni kodwa . ”
Kuom mano , kane Josef ochiew oa e nindo , nokawo Maria obedo chiege , kaka malaika mar Ruoth nosewachone ,
to ne ok oriwore kode nyaka onywolo wuode . Josef nochako wuowino ni Yesu .
Kane onywol Yesu e dala mar Bethlehem e piny Judea , e ndalo loch ruoth Herode , ajuoke moko moa yo wuok chieng’ nobiro Jerusalem ,
mopenjo niya , “ Ere jalo monywol mondo obed ruodh jo-Yahudi ? Ne waneno suluene kowuok yo wuokchieng’ , omiyo wabiro mondo wamiye duong’ . ”
To kane ruoth Herode owinjo wachno , kibaji nogoye ahinya , kaachiel gi jo-Jerusalem duto .
Ne oluongo jodolo madongo duto mag jo-Yahudi , kod jopuonj Chik , mi openjogi kama onego nywolie Mesia .
Ne gidwoke ni , “ Ibiro nywole Bethlehem e piny Juda , nikech kamano e kaka janabi nondiko , kawacho niya ,
‘ In Bethlehem manie piny Judea , ok itin ngang’ e wang’ jotend Juda . Kuomi ema jatelo ma norit joga Israel nowuogie . ’ . ”
Kuom mano , Herode noluongo ajuoke kande ling’ling’ , mononogi kinde mane sulue onenoree , mi ginyise .
Eka ne oorogi Bethlehem , konyisogi niya , “ Dhiuru umany nyathino matek , to ka usenwang’e , to duogna uru wach , mondo an bende adhi amiye duong’ . ”
Kane gisewinjo gima ruoth owachonigi ne gichako wuoth ka gidhi kendo sulue mane giseneno kowuok cha nochako othinyore nyimgi ka giwuotho , mi otelonigi nyaka odhi ochung’ kama opogore gi kama nyathi nitie .
Kane gineno sulueno , ne gibedo mamor ahinya .
Ne gidonjo e ot , mi gineno nyathino gi Maria min mare , eka ne gigoyo chonggi piny , mi gimiye duong’ . Bang’e ne gigolo mwandu mane gibirogo , mi gimiye dhahabu gi ubani kod manemane , ma gin yien moko mang’ue ng’ar .
To Nyasaye ne osiemogi e lek ni kik gidog ir Herode , omiyo ne gidok thurgi gi yo machielo .
To kane ajuoke osewuok , malaika mar Ruoth nofwenyore ni Josef e lek , mowacho ne niya , “ A malo , ikaw nyathi kod min mare mondo iring idhi Misri , kendo ibed kuno nyaka aduogni wach , nimar Herode biro dwaro nyathino mondo onegi . ”
Kuom mano , Josef noa malo , mokawo nyathino kod min mare , owuokgo dier otieno , kadhi Misri ,
mi odak kuno nyaka Herode otho . Mano notimore mondo ochop gima ne Ruoth Nyasaye omiyo janabi owacho , ni , “ Naluongo wuoda mondo oa Misri . ”
To kane Herode ofwenyo ni ajuokego osewuonde , mirima mager nomake , mi ogolo chik mondo oneg nyithindo duto ma yawuowi man Bethlehem kod manie gwenge mokiewo gi dalano , chakre johigni ariyo kaduogo chien . Noyiero nyithindo ma johignigo koluwore gi ndalo mane ajuoke osenyise ni onenoe sulue .
Kamano gima ne Jeremia janabi owacho , notimore .
Nowacho niya , “ Dwol ne owinjore e dala mar Rama , ne en nduru gi ywak malit . Rahel ema ne ywago nyithinde , kendo ne ok onyal hore , nikech ne gisetho giduto . ”
Bang’ tho Herode malaika mar Ruoth nofwenyore ni Josef e lek , ka en Misri ,
mowachone niya , “ A malo ikaw nyathi kod min mare , idog e piny Israel , nimar joma ne dwaro nego nyathi koro osetho . ”
Kuom mano Josef noa malo , mi okawo nyathi gi min mare , odokgo Israel .
To kane owinjo ni Arkelao osebedo ruoth Judea kar Herode wuon mare , ne oluoro dok kuno . Ne onyise e lek gima onego otim , omiyo ne odhi e piny Galili ,
mi odak e dala miluongo ni Nazareth . Mano notimore mondo ochop gima ne Janabi okoro , ka wacho niya , “ Enoluonge ni ja-Nazareth . ”
E ndalogo , Johana Jabatiso nobiro kalando wach e thim Judea .
Ne owacho niya , “ Lokuru chunyu , nikech Loch Polo chiegni . ”
Johana e jal mane janabi Isaya owuoyo kuome , kowacho ni , “ Ng’at moro kok e thim niya , ‘ Losuru yo ni Ruoth ! Losneuru yo moriere tir . ’ . ”
Johana ne rwako law yie ngamia , kendo ne otweyo okanda mar del e nungone . Chiembe ne mana bonyo kod mor kich mae thim .
Ji nodhi ire koa Jerusalem gi piny Judea duto kod gwenge molworo aora Jordan .
Ne gihulo richogi , kendo nobatisogi e aora Jordan .
To kane Johana oneno jo-Farisai gi jo-Sadukai mathoth kabiro ire , nowachonigi niya , “ Un nyithind thuonde ! En ng’a mane onyisou ni mondo uring utony e kum mabiro ?
Timbeu ema mondo onyis ni uselokoru adier .
To bende kik chunyu wuondu ka uparo ni ubiro tony nikech un nyikwa Ibrahim , nikech awachonu adier ni Nyasaye nyalo kawo kitegi , mi lok nyikwa Ibrahim !
Kata mana kawuono , le oseketi e tiend yien , omiyo yien duto ma ok nyag olemo mabeyo ibiro tong’ oko , mi wit e mach !
An abatisou gi pi , mondo obed ranyisi ni useloko chunyu , to ng’at ma biro bang’a nigi teko moloya , ma kata mana wuochene ok awinjora ting’o . En obiro batisou gi Roho Maler kendo gi mach .
En gi rapiedhi e lwete , ma obiro piedhogo cham duto maler . Enochok chambe e dero , to mihudhi nowang’ gi mach mak tho ! ”
E ndalogo Yesu noa e piny Galili , modhi e aora Jordan mondo Johana obatise .
To Johana notemo tame , kakwere ni , “ An ema onego ibatisa , to kendo in ema ibiro ira mondo abatisi ! ”
To Yesu nodwoke niya , “ We otimre kamano sani , nimar kamano e kaka watimo gik moko duto ma Nyasaye dwaro . ” Mano omiyo Johana ne oyie mondo obatise .
To kane osebatise , nowuok oa e pi mana gikanyono , kendo polo ne oyaworene , mi oneno Roho mar Nyasaye ka lor ka akuru , kabiro kuome .
Eka duol nowuoyo gie polo niya , “ Ma e Wuoda ma ahero . Chunya mor kode . ”
Bang’ mano , Roho notero Yesu nyaka e thim , mondo Satan oteme .
Notueyo chiemo kuom ndalo piero ang’wen , odiechieng’ kotieno mi nodenyo .
Eka Satan nobiro ire , mowachone niya , “ Ka in Wuod Nyasaye adier , to nyis kitegi mondo olokre kuon . ”
To Yesu nodwoke niya , “ Muma wacho ni , ‘ Dhano ok nyal bedo mangima nikech chiemo kende , to obedo mangima gi weche duto mawuok e dho Nyasaye . ’ . ”
Bang’e Satan notero Yesu Jerusalem , Dala Maler , mi okete e osuch Hekalu .
Nowachone niya , “ Ka in Wuod Nyasaye adier , to chikri piny , nikech Muma wacho ni , ‘ Nyasaye noket malaikane mondo oriti Ginitayi gi lwetgi , mondo kik ichwany tiendi e kidi . ’ . ”
Yesu nodwoke niya , “ To Muma wacho bende ni , ‘ Kik item Ruoth Nyasachi . ’ . ”
Eka Satan ne ochako okawe , motere ewi got marabora , monyise pinje duto manie piny , kowuorore kaka gidongo .
Nowachone niya , “ Magi duto abiro miyi , ka igoyo chongi piny , milama . ”
To Yesu nodwoke ni , “ Dhi kucha , Satan ! Muma wacho ni , ‘ Ng’ato nyaka lam mana Nyasache , kendo en kende ema nyaka otine . ’ . ”
Bang’ mano , Satan noweyo Yesu mi malaika nobiro motiyone .
Kane Yesu owinjo ni Johana osetue , nowuok modok Galili .
To ne oa Nazareth , mi odhi odak Kapernaum , dala manie dho nam Galili , e piny Zebulun gi Naftali .
Mano notimore mondo gima janabi Isaya okoro otimre .
Isaya nosewuoyo kuom piny Zebulun gi piny Naftali man yo podho chieng’ mar aora Jordan , e yo madhi nam Mediterania , tiende ni Galili piny Ogendini . Nowacho niya ,
“ Oganda mane odak e mudho oseneno ler maduong’ . Adier , ler oserieny kuom joma ne obet e piny motimo tipo mar tho . ”
Chakre kindeno , yesu nochako lando wach , ka nyiso ji niya , “ Lokuru chunyu , nikech Loch Polo chiegni . ”
Kane oyudo Yesu wuotho e dho nam Galili , noneno owete ariyo ma jolupo , ka chiko rech e nam gi tol . Ne gin Simon miluongo ni Petro , gi Andrea owadgi .
Yesu nowachonigi niya , “ Luwauru , mondo kar yuayo rech to atimu joywa ji . ”
Gikanyono ne giweyo tondegi , mi giluwe .
Kane oa kanyo modhi nyime , ne oneno owete mamoko ariyo , ma Jakobo gi Johana , yawuot Zebedi . Ne ginie yie gi wuon-gi , ka giloso tondegi . Yesu noluongogi ,
kendo gi kanyono ne giweyo yie gi wuon-gi , mi giluwo Yesu .
Yesu nowuotho e piny Galili duto , ka puonjo ji e utgi mag lemo . Nolando Wach Maber mar Loch Nyasaye , kendo nochango ji duto man gi tuoche mopogore opogore .
Humbe nolak e piny Siria duto , omiyo ji nokelone joma nigi tuoche mopogore opogore , gi joma rem ohingo , kaka joma nigi jochiende gi jondulme kod joathany , mi nochangogi duto .
Ji mang’eny noluwe . Ne gia Galili gi Dekapoli gi Jerusalem gi Judea kod piny man loka Jordan .
Kane Yesu oneno ji ka ng’eny kamano , ne odhi ewi got , mobet piny kuno . Jopuonjrene ne odhi ire ,
mi ochako puonjogi . Nowacho niya :
“ Joma ong’eyo ni ok long’o e nyim Nyasaye gin johawi , nikech gueth mar Loch Polo en margi .
“ Joma okuyo gin johawi , nikech nohogi .
“ Joma muol gin johawi , nikech piny nobed margi .
“ Joma kech gi riyo mar dwaro tim makare oloyo gin johawi , nikech giniyud gima gidwaro .
“ Joma ng’won gin johawi , nikech nong’wonnigi .
“ Joma onge gi richo e chunygi gin johawi , nikech ginine Nyasaye .
“ Jothek gin johawi , nikech noluonggi ni nyithind Nyasaye .
“ Joma isando nikech tim ma kare gin johawi , nikech gueth mar loch polo en margi .
“ Un johawi ka ji yanyou kendo sandou , kawacho weche maricho duto mag miriambo kuomu , nikech an .
Ka gik makamago otimorenu , to beduru mamor ahinya , nikech pok maduong’ okannu e polo , nimar kamano bende e kaka ne gisando jonabi mane okwongonu .
“ Un e kat piny , to ka ndhath kado orumo , dochak oyud ndhadhu nadi ? Ooyo ! Koro oonge gi tich , omiyo ipuke mana oko , kendo ji nyone anyona .
“ Bende un e ler mar piny . Dala moger ewi got ok nyal geng’ore .
Onge ng’ama nyalo moko taya , to umo gi atonga . To okete mana ewi rachungi taya , mondo orieny ni ji duto manie ot .
Kamano un bende , ler maru nyaka rieny e nyim ji , mondo gine timbeu mabeyo , mi gimi Wuonu mae polo duong’ .
“ Kik upar ni asebiro ni mondo aketh Chik Musa kata ni mondo aketh weche jonabi , to asebiro mana ni mondo achopgi .
Adier awachonu ni , kapok polo gi piny orumo , to kata mana nukta achiel mar Chik kata dire achiel matin , ok nolal , nyaka chop gik moko duto timre .
Emomiyo , ng’at moketho kata mana chik achiel matinie moloyo kuom chikegi , kendo opuonjo ji mondo otim kamano , to nokwan ka ng’ama tinie moloyo e Loch Polo . To ng’at morito chikego , kendo opuonjo ji mamoko bende mondo otim kamano , ema nobed maduong’ e Loch Polo .
Awachonu ni , ka ok timbeu beyo moloyo timbe jo-Farisai gi timbe jopuonj Chik , to ok unyal donjo e Piny Ruodh Polo kata matin !
“ Usewinjo ni ne owachi ni kwerewa ni , ‘ Kik ineki , to ng’at moneko nyaka ter e bura . ’ .
An to awachonu ni ng’at ma okecho gi wadgi noter e bura , kendo ng’at monyanyo wadgi , to noyal e Bura Maduong’ , to ng’ato mowacho ni wadgi ni ofuwo , nong’adne buch mach mak tho !
Omiyo ka idhi chiwo ni Nyasaye mich e kendo-mar-misango , to iparo gi kuno ni wadu moro ni kodi gi wach ,
to nyaka iwe michno e nyim kendo-mar-misango kanyo , mi idhi ir waduno piyopiyo mondo ikwong ilos kindi kode . Eka idwogi , ichiw michno .
“ Ka ng’ato odonjoni , to winjri kode piyo ka pod un e yo udhi e bura , nikech ka ok itimo kamano , to onyalo keti e lwet jang’ad bura , mi jang’ad bura chiwi ni askari , mi teri e jela .
Adier awachoni ni koserwaki kanyo , to ok diwuogi ngang’ ka pok ichulo faini duto te !
“ Usewinjo ni ne owachi e ndalo machon ni , ‘ Kik iterri . ’ .
An to awachonu ni , ka ng’ato orango dhako , mi ogombo , to oseterore kode e chunye .
Kuom mano , ka wang’i ma korachwich ema teri e richo , to gole oko iwite kucha , nikech ber wito fuoni achiel , moloyo wito dendi duto e mach mak tho .
To ka lueti ma korachwich ema miyo itimo richo , to ng’ade oko iwite kucha , nikech ber wito fuoni achiel , moloyo wito dendi duto e mach mak tho .
“ Bende ne owachi niya , ‘ Ng’at moriembo chiege , to nyaka mi chiegeno barup weruok . ’ .
An to awachonu ni , ng’at moriembo chiege nikech wach moro amora ma ok mana wach terruok , miyo chiegeno bedo jaterruok . To bende ng’at mokendo dhako ma chwore oriembo , en bende oterore .
“ Usewinjo bende ni ne owachi ni kwerewa niya , ‘ Kik uketh kuong’ruok musetimo , to nyaka utim gima usekuong’oru ni Ruoth ni unutim . ’ .
Anto awachonu ni , kusingoru , to kik ukuong’ru ngang’ , kata gi nying polo , ni kech polo en kom duong’ mar Nyasaye ,
kata kik ukuong’ru gi nying piny , nikech piny en raten tiende , kata kik ukuong’ru gi nying Jerusalem , nikech en e dala mar Ruoth maduong’ .
Kata kik ukuong’ru gi nying wiu , nimar ok unyal loko kata mana yier achiel bed marachar kata marateng’ .
To ka udwaro wacho ni ‘ Ee’ , to wachuru mana ni ‘ Ee’ , to ka en ‘ Ooyo’ , to obed mana ‘ Ooyo’ , nikech gima okadho kanyo to oa mana kuom Satan .
“ Usewinjo ni ne owachi niya , ‘ Wang’ kar wang’ , kendo lak kar lak’ .
An to awachonu ni kik uchul kuor ni joma otimonu marach . Ka ng’ato othalo lembi ma korachwich , to lokne komachielo bende mondo othal .
Kata ka ng’ato dwaro donjoni mondo okaw sadi , to miye koda ka kotini bende .
Kata ka askari moro ochuni ni mondo iting’ne misike mael achiel , to ting’nego moromo mael ariyo .
Bende ka ng’ato okwayi gimoro , to miye ; kata ka ng’ato dwaro holo gimoro kuomi , to kik itamri .
“ Usewinjo ni ne owachi ni , nyaka uher joweteu , to ubed mamon gi wasiku .
An to awachonu ni nyaka uher wasiku , kendo ulam Nyasaye ni joma sandou ,
mondo ubed nyithind Wuonu mae polo , mamiyo chieng’e wuok ni joma richo kod joma beyo . Kodhe bende omiyo chue ni joma timbegi kare , kendo ni joma timbegi richo .
Ka uhero mana joma oherou kende , to ere pok ma uparo ni duyudi ? Donge kata josol osuru bende timo mana kamano ?
Bende ka oweteu kende ema umoso , to koro ere gima ber muloyogo ji ma maoko ? Donge joma kia Nyasaye bende timo mana kamano ?
Emomiyo nyaka ubed malong’o chuth , mana kaka Wuonu mae polo long’o .
“ Beduru motang’ mondo kik utim timbe mabeyo e nyim ji mana ni mondo gineu , nikech kutimo kamano , to onge pok ma unuyud kuom Wuonu mae polo .
Omiyo kuchiwo gimoro , to kik ihul gima itimo , nikech mano e gima joma wuondore ni ohero Nyasaye timo e ut lemo , kendo oko e lela , ni mondo ji opakgi . Adier awachonu niya , gin giseyudo pokgi .
To in , ka ichiwo gimoro , to kik iwe kata mana lueti ma koracham ng’e gima lueti ma korachwich chiwo ,
mondo tim maber mitimono kik ng’ere , to obed maling’ling’ . Eka Wuonu maneno gik motim ling’ling’ nomiyi pokni .
“ Ka ulemo , to kik ubed ka joma wuondore ni ohero Nyasaye , nikech gin gihero lemo ka gichung’ e ut lemo , kendo e akek yore , mondo ji onegi . Adier awachonu ni giseyudo pokgi .
To in , kilemo , to donj e odi kar kendi , ilor dhoot . Eka ilam Wuonu ma ok ne mi Wuonu nogo , maneno gik motim ling’ling’ , nomiyi pokni .
“ To bende ka ulemo , to kik uthor weche manono , kaka joma kia Nyasaye timo . Giparo ni Nyasachgi biro winjogi nikech wechegi mang’enygo .
Ooyo , kik ubed machal gi jogo , nikech Wuonu ong’eyo gik muchando kapok ukwaye .
“ To un onego ulem kama : Wuonwa manie polo , nyingi mondo omi luor .
Lochni mondo obi , kendo dwaroni mondo otimre e piny kaka timore e polo .
Miwa chiemo moromowa kawuono ,
bende wenwae richowa , kaka waweyo ni joma timonwa marach .
Kik iwe wadonj e tem , to reswa e richo , [ nimar loch gi teko kod duong’ gin magi nyaka chieng’ . Amin . ]
“ Ka uweyo ni ji richogi , to un bende Wuonu mae polo nowenu richou .
To ka ok uwe ni ji richogi , to Wuonu mae polo ok nowenu richo musetimo .
“ Ka utueyo chiemo , to kik ujuond wang’u kaka joma wuondore ni ohero Nyasaye timo , nikech gin gijuondo wang’gi mondo ji one maonge kiawa ni gitueyo chiemo . Adier awachonu ni gin giseyudo pokgi .
To in , kitueyo chiemo , to los alosa wiyi kendo ilwok wang’i kaka pile ,
mondo ji kik ng’e ni itueyo chiemo , to mak mana Wuonu ma ok ne ema mondo ong’e , eka Wuonu nogo maneno gik motim ling’ling’ nomiyi pokni .
“ Kik ukan mwandu e piny , kama olwenda kata nyal kethoe gik moko , kendo jokuo bende turo , mi kwelie .
To kanuru mwandu e polo , kama olwenda kata nyal ok kethie gik moko , kendo jokuo bende ok nyal turo , mi kwelie ,
nikech kama mwanduni nitie e kama chunyi bende nitie .
“ Wang’ ng’ato e taya mar ringre , kendo ka wang’e ngima , to dende duto nigi ler .
To ka wang’e ok ngima , to dende duto otimo mudho . Omiyo ka ler ma in go en mana mudho , to koro mano en mudho molil manadi !
“ Onge ng’ama nyalo tiyo ni ruodhi ariyo , nikech dosin gi moro , to ohero machielo , kata domi achiel luor , to ochayo machiel . Omiyo , ok unyal tiyo ni Nyasaye , mi kendo uchak uti ni mwandu .
“ Mano emomiyo awachonu ni kik uparru kuom gima ducham kata ma dumadhi mondo ubed mangima , kata kuom lewni ma durwaki mondo uumgo dendu . Donge ngima duong’ moloyo chiemo ? Koso ringruok donge oloyo law ?
Ok uneye winy ma huyo e kor polo ? Ok gichwo kodhi , bende ok gika cham , kendo dere bende giongego , to Wuonu manie polo pod pidhogi apidha . To un donge uberne moloyo winy ndalo mang’eny ?
Ere ng’ato kuomu ma parruok dimi ndalone medre ?
Ere gima omiyo uparoru kuom lewni ? Parieuru kaka ondanyo mae thim dongo . Ok giti gimoro , bende ok gitwang’ lewni ma girwako ,
to awachonu ni kata mana Solomon gi mwandune duto mathothgo ne ok nyal rwakore maber ka ondanyo .
To ka lum aluma mae thim , ma kawuono nitie , to kiny ipudho kendo ibolo e mach , ema Nyasaye rwako maber kamano , to koro donge doket chunye moloyo kuom rwakou ? Yaye , un joma nigi yie matin-gi !
Emomiyo , kik uparru , kupenjoru ni , ‘ Wabiro chamo ang’o ? ’ Kata ni , ‘ Wabiro madho ang’o ? ’ Kata ni , ‘ Wabiro rwako ang’o ? ’
Mago e gik ma joma kia Nyasaye chandore kadwaro . Un to Wuonu manie polo ong’eyo ni onego uyudgi duto .
To mokwongo dwaruru mondo Loch Nyasaye obedie , kendo utim gik ma Nyasaye dwaro , eka gigo duto nomednu .
Kuom mano , kik uparru kuom gik ma kiny notimre kiny , nikech kiny nobed gi mage owuon . Odiechieng’ kodiechieng’ nigi chandruokne morome .
“ Kik ung’ad ni ji bura , mondo un bbende kik ng’adnu bura ,
nikech yo ma ung’adoe ni ji bura , e yo ma un bende nong’adnue bura , kendo rapim ma upimoe ema un bende nopimnue .
Marang’o ineno mana pilni yath manie wang wadu , to yath maduong’ manie wang’i iwuon to otami neno ?
Ere kaka diwach ni wadu ni , ‘ We agolni pilni yath manie wang’i , ’ ka into yath maduong’ ngolni e wang’i ?
In miwuondori awuondani ! Kwong igol yath maduong’ manie wang’i iwuon , eka ininen maler mondo igol pilni yath manie wang’ wadu !
“ Kik umi guogi gik maler , nimar dipo ka gilokore , gikayou . Bende kik ubol kiteu ma nengogi tek ni nguruwe , nono to ginyonogi gi tiendgi .
“ Kwauru , eka nomiu , kendo dwaruru , eka unuyudi , bende dwong’uru eka noyawnu ;
nikech ng’at mokwayo ema yudo , kendo ng’at modwaro ema nwang’o , bende ng’at modwong’o ema iyawone .
“ Bende nitie ng’ato kwomu , ma , ka nyathine okwaye kuon , to omiye kidi ?
Kata kokwaye rech , to omiye thuol ?
Koro , ka un joma richo kama ema ung’eyo miyo nyithindu gik mabeyo , to Wuonu mae polo donge dibed mamor kuom chiwo gik moko mabeyo ni joma okwaye ?
“ Pile timuru ni jowadu mana kaka duher mondo gin bende gitimnu . Mano e tiend Chik Musa gi tiend puonj Jonabi .
“ Donjuru e rangach madiny , nikech yo madhi e tho lach , bende rangach midonjogo kuno duong’ kendo joma luwe ng’eny .
To yo madhi e ngima diny , bende rangach midonjogo tin , kendo joma nwang’e nok .
“ Beduru motang’ ni jonabi mag miriambo , mabiro iru korwakore gi lep rombe , to chutho gin mana ondiegi mangemo !
Unung’e joma kamago mana gi olemo ma ginyago . Bende ji nyalo pono olemb mzabibu kuom kudho ? Koso digipon ng’owo kuom oriang’ , ka ok mana kuom yiend olemo ?
Yien mabeyo nyago olemo mabeyo , to yien maricho nyago olemo maricho .
Yath maber ok nyal nyago olemo maricho , kendo yath marach ok nyal nyago olemo mabeyo .
To yath ka yath ma ok nyag olemo mabeyo iting’o mi wit e mach .
Mano emomiyo awacho ni , unung’e joma kamago mana gi olemo ma ginyago .
“ Kik upar ni ji duto ma luonga ni , ’ Ruoth , Ruoth , ’ ema nodonji e Piny Ruodh Polo . Ooyo , joma timo gik ma Wuora manie polo dwaro kende ema nodonji .
Ka chieng’ giko ochopo , to ji mathoth nowachna niya , ‘ Ruoth ! Ruoth ! Donge ne wakoro wach e nyingi , kendo wagolo jochiende e nyingi ? Koso donge e nyingi ema ne watimoe honni ? ’
Eka anawachnigi niya , ‘ Ne ok ang’eyou ngang’ ! Ayeuru kuoma un jorichogi ! ’
“ Mano emomiyo ng’at mowinjo wechenagi , mi orito , chalo gi ng’at mariek mane ogero ode ewi lwanda .
Koth ne ochwe maduong’ , mi ohula omol , kendo yamo bende nokudho mogoyo odno , to ne ok opodho , nikech mise mare ne oketi e wi lwanda .
To ng’at ma winjo wechegi , to ok omako , chalo gi ng’at mofuwo mane ogero ode ewi kuoyo .
Koth ne ochue maduong’ , mi ohula omol , kendo yamo bende nokudho mogoyo odno , mi oruombore piny matek ! ”
Kane Yesu osetieko wacho wechego duto , ji ne owuoro puonjne ,
nimar ne ok opuonj kaka jopuonjgi mag Chik puonjo , to ne opuonjo ka ng’at man gi teko .
Kane Yesu oselor oa e got , oganda maduong’ noluwe .
Jadhoho moro nodhi ire mogoyo chonge piny , kawachone niya , “ Jaduong’ , ang’eyo ni inyalo changa , ka ihero timo kamano . ”
Yesu norieyo lwete , momule , kawachone ni , “ Ee , ayie ! Changi , ibed mangima . ” Gikanyono dhohone ne ochango .
Eka Yesu nowachone niya , “ Kik ihul ni ng’ato wachni , to dhiyo ir jadolo mondo orang dendi . Bang’e itim misango mane Musa ogolo chikne mondo otim . Mano biro nyiso ji duto ni koro ichango . ”
Yesu nodonjo Kapernaum , mi jaduong’ lweny moro ma ja-Rumi nobiro ire mohombe mondo okonye , kawacho niya ,
“ Jaduong’ , jatichna nindo e oda kucha , to en gi tuo athany , kendo rem rame malich . ”
Yesu nodwoke ni , “ Ayie . Abiro dhi mondo achange . ”
To jaduong’ lweny nowachone niya , “ Ooyo , jaduong , an ok owinjore idonj e bwo tat oda , to wach mana wach kende , to jatichna biro kwo .
Ang’eyo kamano nikech an bende an ng’at michiko , to an awuon bende an gi askeche ma achiko . Ka awacho ni moro ni , ‘ Dhiyo ! ’ to odhi , kendo ka awacho ni machielo ni , ‘ Bi ! ’ to obiro . Jatichna bende ka awachone ni , ‘ Tim kama’ to otimo . ”
Kane Yesu owinjo kamano , ne owuoro , mi owacho ni joma ne luwe niya , “ Adiera awachonu ni pok anenoe yie machal gi mar ng’atni , kata mana kuom jo-Israel .
Bende awachonu ni ji mang’eny nobi koa yo wuokchieng’ gi yo podho chieng’ , kendo ginibed e Piny Ruodh Polo , ka gichiemo gi Ibrahim gi Isaka kod Jakobo .
To joma ne onego bed kuno nowit oko e mudho mandiwa , kama ywagruok gi muodo lak nitie . ”
Eka Yesu nowacho ni jaduong’ lweny niya , “ Koro dhi adhiya dala ! Kaka iseyieno e kaka gino mondo otimreni . ” Kamano jatichne nochango mana gikanyono .
Yesu nodhi e od Petro , mi oyudo ka min chi Petro nindo , ka nigi midhusu .
Yesu nomako lwet dhakono , mi midhusu mane en-go orumo , kendo noa malo , motiyonigi .
Kane piny ochopo odhiambo , ji nokelo joma thoth man gi jochiende ir Yesu , mi Yesu nogolo jochiendego mana gi wach kende , kendo nochango joma tuo duto .
Mano notimore mondo ochop gima janabi Isaya nosewacho niya , “ En owuon ne okawo midekrewa , kendo noting’o tuochewa . ”
Kane Yesu oneno oganda maduong’ kolwore , nowacho ni jopuonjrene mondo ging’ad nam , gidhi loka machielo .
To japuonj Chik moro nobiro ire , mowachone niya , “ Japuonj , ayie luwi kamoro amora midhiye . ”
To Yesu nodwoke niya , “ Bwe nigi buchegi , kendo winy bende nigi utgi . Wuod Dhano to onge kata gi kama ketie wiye . ”
Eka ng’at moro , mane achiel kuom jopuonjre Yesu , nowacho ni Yesu niya , “ Jaduong’ , yiena mondo akwong adog ayik wuora , eka anabi aluwi . ”
Yesu to ne odwoke ni , “ We joma otho oyik jogi motho . In to luwa ! ”
Yesu nodonjo e yie , mi jopuonjrene nodhi kode .
To ahiti malich notugore e nam , mi apaka oimo yie . Yesu to noyudo nindo otero .
Jopuonjrene nosudo ire , mochiewe , kawachone niya , “ Ruoth ! Reswa , watho ! ”
Yesu nodwokogi kapenjogi ni , “ Ere gima omiyo uluor , un joma nigi yie matin-gi ? ” Eka noa malo , mokwero ahiti kod apaka , mi nam okue thi !
Ne giwuoro giduto , ka gipenjore niya , “ Ng’atni en ng’at manadi , ma kata mana yamo gi apaka winje awinjani ? ”
Kane Yesu osechopo loka machielo , e piny jo-Gadara , ji ariyo mowuok kar yiko jomotho nobiro ire . Jogo ne nigi jochiende , kendo ne giger , ma onge ng’ama ne nyalo kadho kanyo .
Ne gigoyo koko ka giwacho niya , “ Yaye , Wuod Nyasaye , ilaro ang’o kodwa ? Koso isebiro mondo isandwa kapok ndalo moketi ochopo ? ”
To kueth maduong’ mag ngurue noyudo kwayo mochwalore gi kanyo .
Jochiendego nokwayo Yesu niya , “ Ka iriembowa , to terwa ir ngurue kande mondo wadonj kuomgi . ”
Yesu nowachonigi ni , “ Ara , dhiuru ! ” Omiyo ne gidhi , mi gidonjo kuom nguruego kendo kuethno duto noringo matek , karidore nyaka ei nam , mi pi onegogi pep .
Jokwadh nguruego noringo matek , modok dala , mi ohulo wachno duto , to moloyo ne gihulo gima notimore ni joma ne nigi jochiende .
Kuom mano jogweng’no duto nowuok mondo one Yesu , to kane ginene , ne gikwaye mondo oa e gweng’gi .
Yesu noidho yie , modok loka machielo , mi odhi dalagi .
Ji moko nokelo ng’at man gi tuo athany ire , koting’o e ng’angu . Kane Yesu oneno yie ma jogo nigo , nowacho ni ng’atno niya , “ Bed gi kue ! Richoni oweni . ”
To jopuonj Chik moko noparo e chunygi giwegi ni , “ Jali yanyo Nyasaye ! ”
To Yesu nong’eyo gima giparo , omiyo nowachonigi niya , “ Mar ang’o uparo gik maricho kamago e chunyu ?
Ere gima yot kuom weche ariyogo ? Wacho ni ‘ Richoni oweni’ ? Koso wacho ni , ‘ Chung mondo iwuothi idhi’ ?
To koro abiro nyisou adier ni Wuod Dhano nigi teko mar weyo ni ji richo e piny ka . ” Eka nowacho ni ng’at matuono niya , “ Chung’ ikaw ng’anguni , mondo idog dala . ”
Ng’atno nochung’ , modhi dala .
Kane ji oneno gima otimore , ne giluor , mi gipako Nyasaye kuom miyo dhano teko ma kamano .
Yesu noa kanyo , kendo kane oyudo owuotho , noneno jasol osuru moro miluongo ni Mathayo , kobet kar solo osuru . Yesu nowachone ni , “ Luwa ! ” mi Mathayo noa malo , moluwe .
Bang’e , kane Yesu chiemo e od Mathayo , josol osuru mang’eny kod joricho nobiro , mochiemo kode , kaachiel gi jopuonjrene .
Jo-Farisai moko noneno kamano , mi openjo jopuonjrene ni , “ Ere gimomiyo japuonju chiemo gi josol osuru kod joricho ? ”
To Yesu nowinjo ka gipenjo kamano , omiyo nowachonigi niya , “ Joma ngima ok dwar jathieth , to mak mana joma tuo ema dwaro .
Dhiuru mondo upuonjru tiend gima muma wacho ni , ‘ Ok adwar mondo ji otimna misango , to adwaro mana ni mondo gibed mang’won . ’ . Ne ok abiro mondo aluong joma kare , to abiro mana ni mondo aluong joricho . ”
Bang’e jopuonjre mag Johana Jabatiso nobiro ir Yesu , mopenje niya , “ Ere gima omiyo wan gi jo-Farisai watueyo chiemo pile , to jopuonjreni to ok tim kamano ? ”
Yesu nodwokogi niya , “ Uparo ni wend kisera nyalo bedo mokuyo , ka wuon kisera pod ni kodgi ? Ngang’ ! Mano ok nyalre ! To ndalo biro ma nogolie wuon kisera kuomgi , eka ginitue chiemo .
“ Onge ng’ama nyalo bawo law moti gi rabaw manyien , nikech rabawno dijow lawno , mi med yieche moloyo .
Bende divai manyien mapok ochiek ok nyal ol e ndede moti , nikech ka otim kamano , to ndede diyiechi , mi kethre , kendo divai pukre . Kuom mano , divai manyien iolo mana e ndede manyien , eka divai gi ndede ok kethre . ”
Kane pod Yesu wachonigi wechego , jaduong’ od lemo moro nobiro ire , mogoyo chonge piny , kawachone niya , “ Nyara oa tho sani , to yie ibi iket lweti kuome , mondo obed mangima . ”
Omiyo Yesu noa malo , moluwe . Jopuonjrene bende nodhi kode .
To dhako moro mane iye osechuer kuom higni apar gariyo nosudo gi yoka ng’e Yesu , momulo riak lawe ,
kawacho e chunye niya , “ Ka amulo kata mana riak lawe kende , to abiro chango . ”
Yesu nolokore , moneno dhakono , mi owachone niya , “ Nyara bed gi kue . Yieni ema omiyo ichango . ” Kamano dhakono nochango mana gikanyono .
Kane Yesu ochopo e od jaduong’no noyudo ji ka goyo asili , kendo ywak malit .
Nowachonigi niya , “ Wuoguru uduto ! Nyako ok otho , to onindo aninda . ” To giduto ne ginyiere anyiera .
Eka kane osegol ji oko , Yesu nodonjo e ot , kuma nyako nitiere . Ne omako bade , mi ochung’ .
Bang’e humb wachno nolandore e gweng’no duto .
Yesu noa kanyo , to kane oyudo owuotho odhi , muofni ariyo nochako luwe , ka kok niya , “ Wuod Daudi , yie ikechwa ! ”
Bang’e kane Yesu odonjo e ot , muofnigo nobiro ire , mi openjogi niya , “ Uyie ni an gi teko mar timo gima ukwayono ? ” Ne gidwoke ni , “ Ee , jaduong’ , wayie . ”
Eka Yesu nomulo wengegi kawacho niya , “ Kaka yieu obet , e kaka mondo otimrenu ! ”
Gikanyono wengegi noyawore , to Yesu nokwerogi matek ni kik ginyis ng’ato wachno .
To kata kamano , kane gia kanyo , ne gidhi gilando humb Yesu e gweng’no duto .
E kinde mane jogo dhi , jomoko nokelo ng’ato ma jachien oloko momo ir Yesu .
To ka ne oseriemb jachiendno , ng’atno nochako wuoyo . Ji duto nowuoro , kawacho ni , “ Nyaka nene , pok wanenoe gima kama e Israel ! ”
Jo-Farisai to nowacho niya , “ Ruodh jochiende ema miye teko mogologo jochiende . ”
Bang’ mano , Yesu nowuotho e mier madongo gi matindo duto , kapuonjo ji e utgi mag lemo . Nolando Wach Maber mar Loch Nyasaye , kendo nochango tuoche duto mopogore opogore .
Kane oneno ji kaka ng’eny , nokechogi , nikech ne gichandore , kendo gidiwo mana ka rombe ma onge jakwath .
Omiyo nowacho ni jopuonjrene niya , “ Cham ochiek mathoth , to jokeyo ema nok .
Emomiyo kwauru wuon puodho mondo oor jotich odhi okane cham . ”
Yesu noluongo jopuonjrene apar gariyo , mi omiyo teko mar golo jochiende , kendo mar chango tuoche duto mopogore opogore .
Jopuonjre apar gariyogo e magi : Mokwongo en Simon , ma bende iluongo ni Petro , gi Andrea owadgi , kod Jakobo gi Johana , ma yawuot Zebedi ,
gi Filipo , gi Bartholomayo , gi Thoma , kod Mathayo ma jasol osuru , gi Jakobo wuod Alfayo , gi Thadayo ,
gi Simon ma jakedo ne piny , kod Judas Iskariot , mane ondhogo Yesu .
Yesu nooro joote apar gariyogo , kowachonigi niya , “ Kik udhi e piny joma ok jo-Yahudi , bende kik udonj e dala jo-Samaria moro amora ,
to dhiuru mana kuom jo-Israel molal ka rombe .
Kamoro amora mudhiye , to landieuru wach niya , ‘ Loch Polo chiegni ! ’
To bende changuru joma tuo , kendo chieruru joma otho , bende puodhuru jodhoho , kendo goluru jochiende . To kaka useyudo nono bende chiwuru nono .
Kik uting’ pesa matin e mifukeu .
Bende kik uting’ mifuke mag wuoth kata sede ariyo , kata wuoche , kata luth , nikech jatich owinjore gi chiembe .
“ To kudonjo e dala moro , bed ni oduong’ kata otin , to ranguru ng’at moyie rwakou , mondo ubed e ode nyaka ua .
Ka udonjo e odno , to mosuru joodno ni , ‘ Okueuru ! ’
Ka weg odno orwakou , to kue mugwedhogigo mondo osik kanyo . To ka ok girwakou to kue mondo oduognu .
To ka ng’ato ok orwakou kata otamore winjo wecheu , to teng’uru buch tiendu ka uwuok e ode kata e dalane .
Awachonu adier ni , Chieng’ Bura , to Nyasaye nokum jodalano malit moloyo kaka nokum jo-Sodom gi jo-Gomora .
“ Winjuru ! Aorou mana ka rombe madhi e dier ondiegi . Emomiyo beduru mariek ka thuol , kendo beduru mamuol ka akuru .
To beduru motang’ ni ji , nimar ginimaku mi yalu e bura , kendo ginichwadu e utgi mag lemo .
Noteru e nyim jotelo , kendo e nyim ruodhi nikech an , mi unuland Wach Maber ni jogo , kendo ni joma ok jo-Yahudi .
To ka gimakou to kik uparru gi weche ma duwachi , nikech ka kinde ma kamano ochopo , to nomiu gima onego uwachi ,
Nimar weche mubiro wacho ok nobed mau , to ginibed mag Roho mar Wuonu .
“ Ng’ato nondhog owadgi mondo onegi , kendo wuone nondhog nyithindgi . Nyithindo bende nolokre gi jonywolgi mi chiwgi mondo oneggi .
Ji duto nobed mamon kodu nikech an , to ng’ama otimo kinda nyaka giko ema nokwo .
Ka gisandou e dala moro , ro ringuru udhi e dala machielo , nikech awachonu adier ni ok unutiek tiju e piny Israel duto , kapok Wuod Dhano obiro .
“ Japuonjre ok duong’ moloyo japuonjne . Misumba bende ok duong’ moloyo ruodhe .
Ber mondo japuonjre obed marom gi japuonjne , kendo misumba bende obed marom gi ruodhe . Ka ji luongo wuon dala ni ruodh jochiende , jo dalane to koro digiyany marom nade !
“ To kik uluor ji , nimar onge gimoro amora mopandi ma ok nong’ere achien kendo onge wach moro maling’ling’ ma ok nofwenyre .
Gima awachonu e mudho , wachuru e lela , kendo gima okuodhnu e itu , to huluru ratiro .
Kik uluor joma nego mana ringruok kende , to ok nyal nego chuny . To luoruru Jal ma nyalo tieko chuny kaachiel gi ringruok e mach mak rum .
Oyundi ariyo donge ing’iewo otonglo achiel kende ? To kata kamano , onge kata achiel kuomgi manyalo lwar piny mak Wuonu ong’eyo .
To un kata mana yie wiu duto bende osekwan !
Kuom mano , kik ubed maluor , nikech un uloyo oyundi ndalo mang’eny .
“ Ng’ato ang’ata mohulo ni en ng’ata e nyim ji , an bende nahul ni en ng’ata e nyim Wuora mae polo .
To ng’at ma okweda e nyim ji an bende anakwede e nyim Wuora mae polo .
“ Kik ugal ni asebiro mondo akel kue e piny . Ooyo , asebiro mana ni mondo akel lweny .
Asebiro mondo athuw ng’ato gi wuon mare , kendo athuw nyako gi min mare , bende mondo athuw chi wuowi gi wuon odgi .
Kamano wasik ng’ato nobed mana joodgi .
Ka ng’ato ohero wuon kata min gi hera matut moloyo hera moherago , to ok oromo bedo ng’ata . Kata ka ng’ato ohero wuode kata nyare moloyo kaka ohera to en bende ok oromo bedo ng’ata .
Ng’at ma ok okawo msalape , kendo oluwa , to ok oromo bedo ng’ata .
Ng’at mohero ngimane , to ngimane nolalne . To ngat mowito ngimane nikech an , to noyud ngimane .
“ Ng’at morwakou , to orwako mana an , kendo ng’at morwaka to orwako mana Jal mane oora .
Ka ng’ato orwako janabi nikech janabino en jaote Nyasaye , to noyud pok ma janabi yudo , kendo ng’at morwako ng’at makare nikech en ng’at makare , noyud pok ma ng’at makare yudo .
Adier awachonu ni , ng’at momiyo japuonjrena moro matinie moloyo kata mana pi mang’ich omodho nikech ng’atno en japuonjrena , noyud pokne maonge kiawa . ”
Kane Yesu osetieko puonjo jopuonjrene apar gariyo , noa kanyo modhi mondo oland Wach Maber kendo opuonji e mier machiegni gi kanyo .
Johana Jabatiso nowinjo gie jela gik mane Kristo timo , omiyo nooro jopuonjrene moko ire ,
mondo odhi openje ni , “ In e jal monego bi , koso pod warit ng’at machielo ? ”
Yesu nodwokogi niya , “ Doguru mondo unyis Johana gik musewinjo , kendo uneno .
Nyiseuru ni muofni neno , pudhe wuotho , jodhoho ichango , joma itgi odino winjo wach , joma otho ichiero , kendo joma odhier ilandonigi Wach Maber .
To ng’at ma wachna ok chwany chunye en jahawi ! ”
Kane oyudo jopuonjre Johana koro dok , Yesu nowuoyo ni ji kuom Johana , kopenjogi niya , “ E kinde mane udhi ir Johana e thim , ang’o mane udhi neno ? Odundu ma yamo yiengo koso ?
To ka ok kamano , to ang’o mane udhi neno ? Koso ne udhi neno ng’at morwakore gi lewni mabeyo ? Ooyo ! Joma rwakore kamano iyudo mana e ut ruodhi !
To kara , ang’o mane udhi neno kuno ? Neno janabi koso ? Adier awachonu ni ne udhi neno ng’at moloyo janabi ,
nikech Johana e jaote ma Muma wuoyo kuome ni , ‘ Eri aoro jaotena otel nyimi , mondo olosni yo . ’ .
Awachonu adier ni , kuom yawuot mon duto , onge moro maduong’ie moloyo Johana Jabatiso . Kata kamano , ng’at matinie mogik e Loch Polo to oloye gi duong’ .
Chakre ndalo Johana Jabatiso nyaka chil kawuono , ji osebedo kadwaro donjo e Piny Ruodh Polo gi teko , kendo joma rateke eme donjoe ,
nikech nyaka chop ndalo mane Johana obiroe , jonabi duto kod kitap Chik Musa nosebedo kanyiso gik mabiro timore ,
kendo ka unyalo yie wachna to ubiro neno ni Johana e Elija mane okor wachne ni nobi .
Ng’at man gi it mar winjo , to mondo owinji !
“ Ere gima dapimgo tieng’ ma kawuononi ? Gichalo gi nyithindo mobet e pap , makok ni jowetegi ni ,
‘ Nende wagoyonu thum , to ne utamoru miel . Bende ka nende wagoyonu nduru , to ne udagi ywak . ’ .
Awachonu kamano nikech Johana nobiro modak katueyo chiemo kendo ka ok madh divai , omiyo ji duto wacho ni jachien ni kode .
Wuod dhano to nobiro ka chiemo kendo metho , omiyo ji duto wacho niya , ‘ Neyeuru jali ! En jawuoro , kendo jamer , bende en osiep josol osuru kod joricho ! ’ To kata kamano , awachonu ni , olemo ma rieko mar Nyasaye nyago ema nyiso ni riekone ni kare . ”
Yesu nochako wuoyo kuom mier mane otimoe honni mang’eny , korogo ni joma odakie nikech ne gitamore loko chunygi .
Nowachonigi niya , “ Yaye , un jo-Korazin ! Mano kaka unune malit ! Yaye , un jo-Bethsaida ! Mano kaka un bende unune malit ! Dine bed ni honni mane otimnu ne otim mana ne jo-Turo gi jo-Sidon , to dikoro ne giseloko chunygi , mi girwako piende gugru , kendo gibukore gi buru !
Awachonu ni , Chieng’ Bura to Nyasaye nokumu malit moloyo kaka nokum Turo gi Sidon .
“ To in dala , mar Kapernaum , iparo ni initing’ri malo nyaka e polo koso ? Ooyo , ibiro boli piny , mana e Piny Joma Otho ! Dine bed ni honni mane otim kuomi ne otim Sodom , to dikoro Sodom pod nitie nyaka chil kawuono !
Awacho ni , Chieng’ Bura to Nyasaye nokumi malit moloyo kaka nokum Sodom ! ”
E kindeno Yesu nowacho niya , “ A Wuora , ma Ruodh polo gi piny , agoyoni erokamano nikech isepando wechegi ni joma riek kod joma osomo , to isenyiso mana ji ajia .
Adier Wuora , osetimore kamano nikech mano e kaka ne long’oni .
“ Wuora oseketo gik moko duto e lweta . To onge ng’ama ong’eyo Wuoro to mak mana Wuowi , kod joma Wuowi omiyo ong’eye .
“ Biuru ira , un duto mujony kendo mugangoru mapek , mondo amiu yueyo .
Rwakuru lodi ma amiyou e ng’utu , kendo puonjreuru kuoma , nikech chunya muol kendo dembore .
Kamano unuyud yueyo e chunyu , nnimar lodi ma amiyou yom , kendo misika yot . ”
Chieng’ Sabato moro e kindego , kane Yesu wuotho e puothe mag ngano , jopuonjrene nodenyo , omiyo ne gichako jako wi ngano mondo gicham .
To kane jo-Farisai oneno kamano , ne giwacho ni Yesu niya , “ Neye kaka jopuonjreni timo gima Chik okwero ni kik tim chieng’ Sabato ! ”
To Yesu nodwokogi kapenjogi niya , “ Pok usomo gima ne Daudi otimo chieng’ mane kech kaye , kaachiel gi joge ?
Donge ne odhi e Od Nyasaye mi ochamo makati miketo e nyim Nyasaye , ma Chikwa okwero ni en kata joge kik cham , to mak mana jodolo kende ?
Koso pok usomo e Chik Musa ni chieng’ Sabato jodolo tiyo e Hekalu , ka ketho chik Sabato , to kata kamano gionge bura ?
Koro anyisou ni nitie gimoro kaeri man gi duong’ moloyo Hekalu .
Muma wacho ni , ‘ Ok adwar mondo ji otimna misango , to adwaro mana ni mondo gibed mang’won . ’ . Dine bed ni uwinjo tiend wachno , to da ok ung’ado bura ni joma ok oketho ,
nikech Wuod Dhano en ruodh Sabato bende . ”
Kane Yesu oa kanyo , nodhi e od lemo moro ,
moyudoe ng’at ma lwete otal . To jomoko ne ni kanyo mane dwaro donjo ni Yesu kuom ketho Chik , omiyo ne gipenje niya , “ Bende Chikwa oyie mondo ochang ng’ato chieng’ Sabato ? ”
Yesu to nodwokogi kapenjogi niya , “ Ka ng’ato kuomu ni gi rombo achiel , mi onyumore e bur chieng’ Sabato , donge doywaye mogole oko ?
Koro dhano to oloyo rombo nyadidi ! Mano nyiso ni Chikwa oyienwa timo gima ber chieng’ Sabato . ”
Eka nowacho ni ng’at ma lwete otalno niya , “ Rie lweti ! ” Ng’atno norieyo lwete , mi lwete odoko mangima mana kaka komachielo .
To jo-Farisai nowuok , modhi ochano kaka digineg Yesu .
Yesu nong’eyo gima ne gidwaro timo , omiyo noa e gweng’no . Ji ma thoth noluwe , kendo nochangogi duto ,
to nokwerogi matek ni kik ginyis ng’ato wachne .
Nokwerogi kamano mondo gima ne Isaya janabi okoro otimre . Nyasaye nosemiyo Isaya owacho niya ,
“ Neuru , ma e jatichna ma aseyiero . En ng’at ma ahero , kendo ma chunya morgo . Anaket Roho mara kuome , kendo enonyis ogendini duto adierana .
Ok nokogi , kata nduru ok nogo , dwonde bende ok nowinji e wang’yore .
Kata mana odundu motore ok enotur , mi owit ka gima nono , kendo ok nosim kata mana taya maliel marachrach , nyaka chop okel bura makare kuonde duto .
Kuom mano , ogendini duto noket geno margi kuome . ”
Ji moko nokelo ni Yesu ng’ato ma jachien oloko muofu kendo momo . Yesu nochange mi koro ne onyalo wuoyo kendo neno .
Ji duto nowuoro , kapenjore niya , “ Bende ng’atni dibed wuod Daudi adier ? ”
To jo-Farisai ka ne owinjo kamano , ne giwacho ni , “ Jali golo jochiende mana nikech Beelzebul ruodh jochiende ema omiye teko mar timo kamano . ”
Yesu nong’eyo gima giparo , omiyo nowachonigi niya , “ Piny moro amora ma joge opogore e kindgi giwegi ok nyal betie . Bende dala kata ot ma joge opogore ok nyal chung’ .
Kuom mano , ka Satan ema golo Satan wadgi , to mano nyiso ni opogore kende owuon . Koro ere kaka lochne dichung’ ?
To bende , ka uwacho ni agolo jochiende gi teko mar Beelzebul , kara jou to yudo teko mar gologi kanye ? Omiyo , ka mano e gima uwacho , to jougo ema biro ng’eng’ou !
To ka agolo jochiende gi teko mar Roho mar Nyasaye , to kara ng’euru ni Loch Nyasaye osechopo kuomu .
“ To bende , onge ng’ama nyalo turo od ng’at maratego , mi kaw mwandune , mak mana ka okwongo otueyo ng’at marategono , eka doyak ode .
“ Ng’at ma ok odokna , to mon koda , kendo ng’at mo ok konya choko romba , to keyo romba akeya .
Mano emomiyo awachonu ni , richo duto mag ji nowenigi kaachiel gi ayany duto magiyanyogo Nyasaye , to ayany ma ng’ato oyanyogo Roho to ok nowene .
Ng’at mowacho wach moro marach kuom Wuod Dhano , to owene , to ng’at mowuoyo marach kuom Roho Maler ok nowene e pinyni kata e piny mabiro .
“ Ka ng’ato dwaro olemo mabeyo , to nyaka obed gi yath maber . To ka en gi yath marach to oyudo mana olemo maricho , nikech yath ing’eyo mana gi olemo monyago .
Un nyithi thuondegi ! Ere kaka weche muwacho dibed mabeyo , to un uwegi un joricho ? Chutho gik mopong’o chuny dhano ema wuok e dhoge .
Ng’at maber golo gik mabeyo kuom mwandu mabeyo mokano e chunye . To ng’at marach to golo mana gik maricho kuom mwandune maricho .
“ Awachonu ni , Chieng’ Bura , ng’ato ka ng’ato nodwok wach kuom weche manono duto mosewacho .
Weche mawuok e dhogi ema nomi ilo bura , kata ema nomi bura loyi . ”
Jopuonj Chik moko kod jo-Farisai moko nowacho ni Yesu niya , “ Japuonj , wadwaro mondo itimnwa hono manyiso ni in gi teko moa kuom Nyasaye . ”
Yesu nodwokogi ni , “ Tieng’ marach kendo maweyo Nyasayeni kwayo mondo otimnigi ranyisi , to onge ranyisi ma notimnigi mak mana ranyisi mar janabi Jona .
Kaka Jona nobet ei rech mang’ongo kuom ndalo adek , odiechieng’ gotieno , e kaka Wuod Dhano bende nobed ei lowo kuom ndalo adek , odiechieng’ gotieno .
To chieng’ Bura , jo-Nineve nochung’ mi donjnu , nikech kane Jona olandonigi Wach Nyasaye , to ne gilokore mi giweyo richogi , to awachonu ni koro nitie gimoro kaeri man gi duong’ moloyo Jona .
Chieng’ Bura , Ruoth madhako mar piny milambo nochung’ , kendo nodonjnu nikech ne oa kuma bor ahinya mondo obi owinj rieko Solomon . To awachonu ni koro nitie gimoro kaeri man gi duong’ moloyo Solomon .
“ Ka jachien marach osewuok kuom ng’ato , to owuotho kuonde motwo ma pi ongee , kodwaro kar yueyo , to ok oyudi .
Bang’e owacho niya , ‘ We adog e oda , kuma ne aaye . ’ . Kuom mano odok , to oyudo ka ot ni nono , kendo oywe , mi olos maber .
Eka owuok odhi oomo jochiende mamoko abiriyo maricho moloye , kendo gidonjo mi gidag e odno . Kamano achien ngima ng’atno doko marach moloyo kaka ne en chon . Mano bende e kaka notimre ni tieng’ marachni .
Kane Yesu pod wuoyo gi ji , min mare gi owetene nobiro , mochung’ gi oko , kadwaro wuoyo kode .
Eka ng’at moro nowacho ni Yesu niya , “ Meru dwaro loso kodi . ”
To Yesu nodwoke ni , “ Mama en ng’a ? Koso owetena to ng’a gini ? ”
Bang’ mano nosiemo jopuonjrene gi lwete , kowacho niya , “ Neuru , magi e mama kod owetena ,
nimar ng’ato ang’ata matimo gima Wuora mae polo dwaro e owadwa , gi nyamera , kod mama . ”
Chieng’ onogo , Yesu nowuok e ot , mi odhi obet piny e dhonam , kapuonjo ji .
Oganda mane ochokore molwore ne duong’ ahinya , omiyo nodonjo e yie , mobetie , ka ji to ochung’ gi oko e dhowath .
Noloso kodgi gi ngeche kuom weche mang’eny . Nowachonigi niya , “ Ng’at moro ne odhi chuoyo ,
kendo kane oyudo ochuoyo , kodhi moko nolwar e wang’yo , mi winy obiro mochamo .
To kodhi moko nolwar kama otimo lwanda , ma lowo operoree , mi ne gitwi piyo , nikech lowo ne ok tut .
Bang’e chieng’ nowuok , mowang’o cham mapod tindogo , kendo kaka tiendgi ne ok nyal donjo matut , ne gitwo piyopiyo .
Kodhi moko to ne olwar e kind kudho , kendo kudhogo nodongo , mothung’ogi .
To kodhi moko nolwar e lowo maber , omiyo ne ginyak . Moko nonyago kodhi mia achiel , to moko piero auchiel , to moko piero adek . ”
Eka Yesu notieko kawacho niya , “ Ng’at man gi it mar winjo , to mondo owinji . ”
Jopuonjre Yesu nodhi ire , mopenje ni , “ Ere gima omiyo iwuoyo ni ji gi ngeche ? ”
Yesu nodwokogi niya , “ Un osemiu ng’eyo weche mopondo mag Loch Polo ; ji mamoko to ok omi ,
nimar ng’at man-go ema nomedi , bi bed gi gik mang’eny moloyo . To ng’at maongego noma kata mana matin ma en-go .
Awuoyonigi gi ngeche nikech girango gik moko , to ok gine , bende giwinjo wach , to ok donjnigi , kata ng’eyo tiende bende ok ging’e .
Kamano gima ne Isaya okoro koro timore kuomgi . Nokoro niya , ‘ Winjo to unuwinji , to wach ok nodonjnu ngang’ kendo neno to ununen , to ok unung’e tiend wach ,
nimar chuny ogandani osedoko mapek , kendo gisedino itgi , bende giseumo wang’gi . To ka da ni ok kamano , to dikoro gineno , kendo dikoro itgi winjo wach , bende dikoro wach donjonigi , mi gilokre , giduog ira , kendo achanggi . ’ .
“ To un , un johawi , nikech wengeu neno , kendo itu winjo wach .
Adier awachonu ni jonabi mang’eny nogombo neno gik ma koro unenogi , to ne ok ginyal neno , bende ne gigombo winjo gik ma uwinjogi , to ne ok ginyal winjo . ”
“ To un , chikuru itu mondo uwinj tiend ngech jachuoyo .
Ng’at mawinjo wach Loch Nyasaye , to ok donjne , chalo gi kodhi mane olwar e wang’yo . Ng’ama Rach biro , kendo maye gima ochwo e chunye .
To kodhi mane olwar e lwanda , kama lowo operoree , e jalo ma winjo wach , to yiego piyopiyo gi mor .
To wachno ok moki e chunye , omiyo ok odag aming’a kendo ka chandruok kata sand moro obiro nikech wachno , to opodho piyopiyo nono .
Kodhi mane olwar e kind kudho , to e ng’at mawinjo wach to paro mag piny gi ber mar mwandu thung’o wachno , mi ok nyag gimoro .
To kodhi mane ochwo e lowo maber e ng’at ma winjo wach , kendo donjone . Onyak maber , mana ka kodhi ma moko nyak mia achiel , to moko piero auchiel , kendo moko piero adek . ”
Yesu nogoyonigi ngero machielo niya , “ Loch Polo chalo gi ng’at mane ochwoyo kodhi mabeyo e puothe .
To otieno , kane ji nindo , jasike nobiro mochwoyo ogolo e kind cham .
Kuom mano , kane cham odongo kendo omoyo , to ogolo bende ne nie kindgi .
Jotich wuon puodho nodhi ire , mopenje niya , ‘ Jaduong’ , donge kodhi mabeyo lilo ema nichwoyo e puothi ? Ka kamano , to ogologi oa kure ? ’
En to nodwokogi niya , ‘ Jasigu moro ema otimo kamano ! ’ Eka jotichne nochako openje ni , ‘ Idwaro ni mondo wadhi wapudhgi oko koso ? ’
To nodwokogi ni , ‘ Ooyo , kik utim kamano , dipo ka upudho cham kaachiel gi ogolo .
Wegiuru aweya gidongi giduto , nyaka ndalo keyo chopi , eka ananyis jokeyo ni mondo gikwong gipudh ogolo , gitue wiye wiye mondo giwang’ e mach . Bang’e gika cham , giol e decha . ’ . ”
Yesu nochako ogoyonigi ngero moro niya , “ Loch Polo chalo gi koth karadali mane ng’ato okawo mopidho e puothe .
En kodhi matinie moloyo kodhi mamoko duto , to ka osedongo to odoko yath maduong’ie moloyo yien duto , kendo winy biro mi gedi e bedene . ”
Yesu nochako ogoyonigi ngero machielo niya , “ Loch Polo chalo gi thowi mane dhako moro okawo mobagogo mogo atonge adek , mi bang’e ochiek maber . ”
Kane Yesu puonjo ji wechego duto , to nowuoyonigi mana gi ngeche . Adier , ne ok owachnigi gimoro mak mana e yor ngero .
Mano notimore mondo gima ne janabi owacho otimre . Janabino nowacho ni , “ Anawuo kodgi mana gi ngeche , ka anyisogi gik mosebet kopondo nyaka ne piny chakre . ”
Eka Yesu noweyo ji , modonjo e ot . Jopuonjrene ne odhi ire , mokwaye ni mondo oloknigi tiend ngech ogolo mochwo e puodho .
Yesu nodwokogi niya , “ Ng’at mane ochwoyo kodhi mabeyo ne en Wuod Dhano ,
to puodho e piny . Kodhi mabeyo to en joma oyie Loch Polo , to ogolo e joma luwo Satan ,
kendo jasigu mane ochwoyo ogolo e Satan . Keyo to e giko piny , kendo jokeyo e malaika .
Kaka ichoko ogolo , kendo iwang’o e mach , e kaka nochok ji , mi wang’ chieng’ giko piny .
Wuod Dhano noor malaikane mondo ochok gik moko duto mamiyo ji ketho , kaachiel gi joma richo , mi ogol oko e pinye ,
kenddo owit e mach mager . Kanyo ywagruok gi muodo lak nobedie !
Bang’ mano , joma kare norieny ka wang’chieng’ e piny Wuon-gi . Ng’at man gi it mar winjo , to mondo owinji !
“ Loch Polo chalo gi mwandu mane opandi e puodho , mi ng’ato oyudo , mi ochako oyiko kendo . Ng’atno nodoko mamor ahinya , omiyo nodhi oloko gige duto pesa , mi oduogo ong’iewo puodhono .
“ Bende Loch Polo chalo gi jaohala madwaro kite ma nengogi tek ,
to ka osenwang’o moro maberie moloyo moko duto , to odhi oloko gige duto pesa , mondo ong’iewego .
“ To bende Loch Polo chalo gi tol mobol e nam , mamako kit rech duto .
Ka osepong’ , to jolupo ywaye oko e dhowath , kendo gibet piny mondo gipog rech . Rech mabeyo giketo e oserni , to maricho giwito oko .
Mano bende e kaka notim ni ji , chieng’ giko piny . Malaika nowuogi kendo nopog joma richo kuom joma beyo ,
mi witi e mach mager . Kanyo ywagruok gi muodo lak nobedie . ”
Bang’ mago duto , Yesu nopenjo jopuonjrene ni , “ Bende wechego duto osedonjonu ? ” Ne gidwoke ni , “ Ee , gisedonjonwa . ”
Eka nomedo wachonigi niya , “ Ka kamano , to japuonj Chik mapuonjore wach Loch Polo chalo gi wuon dala magolo mwandun manyien gi machon kar kenone . ”
Kane Yesu osetieko goyo ngechego , noa kanyo ,
mi odok dalagi . Ne opuonjo e od lemo , mi joma ne owinjo kaka opuonjo nowuoro , mopenjore niya , “ Rieko ma kama , kod teko mar timo honnigi jali oyudo kure ?
Donge en e wuod japecho cha ? Min mare donge iluongo ni Maria ? Koso Jakobo gi Josef gi Simon kod Juda donge gin owetene ?
Donge en e ma nyiminene duto odak kodwa kagi ? Koro gigi duto to oyudo kure ? ”
Kamano ne gisin kode . Yesu to nowachonigi niya , “ Janabi imiyo duong’ kuonde duto , to mak mana jogweng’gi gi joodgi ema ochaye . ”
Ne ok otimo honni mang’eny kuno , nikech jogo ne onge gi yie .
Ndalono ema ne ruoth Herode owinjoe wach Yesu ,
mi owacho niya , “ Nyaka bed ni ng’atni en Johana Jabatiso ! Osechier oa kuom joma otho . Mano ema omiyo en gi tekogi duto . ”
Noyudo ka Herode osemako Johana , motueyo e jela , nikech wach Herodia , chi Filipo owadgi Herode ,
nimar Johana nosiko kakwero Herode ni , “ Ok en gima kare , kawo dhakono . ”
Herode ne dwaro nego Johana , to kata kamano , ne oluoro jo-Yahudi , nikech ne gikawo Johana ka janabi .
To kane sawo mar paro chieng’ nywol Herode ochopo , nyar Herodia nomiel mamit e nyim welo , mi olombo Herode ahinya .
Mano nomiyo Herode okuong’ore ni nyakono ni nomiye gimoro amora mokwaye .
To min nyako nosunde mondo okwa mana wi Johana Jabatiso okelne kanyo e tawo .
Kane ruoth owinje gimaodwaro , chunye nodoko malit . To kata kamano nogolo chik mondo omi nyakono gima okwayo , nikech kuong’ruok mane osekuong’orego e nyim wende .
Ne ooro ng’ato modhi ong’ado wi Johana e jela ,
okelo koketo e tawo , mi omiyonyakono otero ni min mare .
Bang’e jopuonjre Johana nobiro , mi okawo ringre , odhi oyiko . Eka ne gidhi , mi ginyiso Yesu gima osetimore .
Kane Yesu owinjo wachno , noidho yie , modhi kaamoro e bath nam kar kende . To ji nowinjo kamano , mi owuok e miechgi , molworo oko gi tiendgi , kadhi ire .
Omiyo kane Yesu owuok e yie , noneno ji mathoth , kendo nokechogi , mochango joma tuo kuomgi .
Kane piny ochopo odhiambo , jopuonjrene nodhi ire , mowachone ni , “ Piny koro yuso , kendo kaeri en thim , omiyo we ni ji thuolo mondo odhi e mier , ong’iew chiemo ma gibiro chamo . ”
To Yesu nodwokogi ni , “ Ok onego gia . Un ema mondo umigi chiemo . ”
Ne gidwoke ni , “ To waonge gi gimoro ka , mak mana makati abich gi rech ariyo kende . ”
Yesu nowachonigi ni , “ Kelnagiuru ka . ”
Bang’ mano , nonyiso ji mondo obed piny e lum . Eka nokawo makati abich gi rech ariyogo , mong’iyo malo , kendo ogwedhogi . Ne ong’ingo makatigo , momiyo jopuonjrene , eka jopuonjrene nomiyo ji ,
mi ji duto nochiemo moyieng’ . Bang’e nokwany ng’injo modong’ , mopong’o aditni apar gariyo .
Kar romb chwo mane ochiemo ne alufu abich , ka ok okwan mon gi nyithindo .
Bang’e Yesu nowacho ni jopuonjrene mondo odonj e yie , otel nyime loka machielo , ka en to pod ogonyo ji mondo odog miechgi .
Kane osegonyo ji , nodhi e got kar kende mondo olem , kendo piny ne oyuso kapod en mana kanyo kende .
To yie koro ne ni e chuny nam , ka apaka thage malich , nikech yamo ne ogeng’one .
Yesu nodhi irgi kar koguen ka wuotho ewi pi .
To kane jopuonjre onene kowuotho kamano , ne gibwok ahinya , mi gikok ka giwacho niya , “ Macha jachien ! ”
To gikanyono Yesu nowuoyo kodgi , ka wacho niya , “ Beduru gi kue ! Kik ubed maluor , en mana an ! ”
To Petro nodwoke ni , “ Ruoth , ka en in adier , to wachna mondo awuothi ewi pi , abi iri . ”
Yesu noyiene ni , “ Bi . ” Omiyo Petro nowuok e yie , mowuotho ewi pi , kadhi ir Yesu .
To kane oneno yamo , nobedo maluor , mi ochako nyumore e pi . Ne oywak niya , “ Ruoth ! Resa ! ”
Yesu norieyo lwete piyopiyo , momake , ka wachone ni , “ Yaye ! Mano kaka in gi yie matin ! Marang’o niriwo gi kiawa ? ”
Eka ne gidonjo e yie , mi yamo okue .
Jopuonjre mane nie yie nomiyo Yesu duong’ , kawacho niya , “ Adier in Wuod Nyasaye ! ”
Kane gisetieko ng’ado nam , ne gigowo Genesaret ,
to ji nong’eyo Yesu , omiyo ne gioro wach e gweng’no duto , mi okel joma tuo ire .
Ne gihombe mondo oyie joma tuo omulie kata mana riak lawe kende . Kamano ji duto mane omulo riak lawe nochango .
Bang’e jo-Farisai moko kod jopuonj Chik moko nobiro ir Yesu , koa Jerusalem , mi openje ni ,
“ Ere gima omiyo jopuonjreni oketho tim kwerewa ? Ok gilogi e yo ma Chikwa dwaro ka gidwaro chiemo ! ”
Yesu nodwokogi ni , “ Un to , ere gima omiyo uketho chik Nyasaye mana ni mondo urit chikeu uwegi ?
Nyasaye nowacho ni , ‘ Luor meru gi wuoru’ , kendo ni , ‘ Ng’at moyanyo wuon kata min nyaka negi’ .
Un to upuonjo ni , ‘ Gik moko duto ma dakonyigo , asewalo ni tich Nyasaye’ ,
to koro ok onego okony wuon gi gimoro . Mano e kaka umiyo chike Nyasaye bedo kayiem nono , kuluwo chikeu uwegi .
Un joma wuondore ni ohero Nyasayegi ! Isaya ne ni kare kane okoro wach kuomu ni ,
‘ Jogi paka mana gi dhogi , to chunygi bor koda .
Gilama kayiem nono , nimar gipuonjo chike mag dhano , mana ka gima gin chike Nyasaye ! ’ ”
Yesu noluongo ji ire , mi owachonigi niya , “ Winjuru gima awachonu mondo ung’e tiende .
Gik ma donjo e dho dhano ok ema mi dhano dok jaketho , to mana gik mawuok e dhoge ema miyo odoko jaketho ”
Eka jopuonjrene nobiro ire , mopenje niya , “ Bende ing’eyo ni jo-Farisai nende osin kodi , kane giwinjo gima iwacho ? ”
Yesu nodwokogi ni , “ Gimoro amora mane Wuora mae polo ok opidho , ibiro pudho .
Omiyo wegiuru aweya ! Gin jotelo mamuofni . Ka muofu otelo ni muofu wadgi , to donge giduto ginyumore e bur ? ”
To Petro nokwaye mondo onyisgi tiend ngerono .
Yesu nodwokogi ni , “ Kara un bende weche pok odonjonu ?
Donge uneno ka gik moko duto madonjo e dho dhano kadho e iye , kendo wuok oko ?
To gik mawuok e dho dhano a mana e chunye , kendo mago ema miyo odoko jaketho ,
nikech chuny dhano ema paro maricho nitie , mamiyo otimo gik maricho , kaka nek gi terruok gi wuowo gi kuo gi miriambo , kod kuoth .
Mago e gik mamiyo dhano doko jaketho . To ka ng’ato ochiemo ka ok ologo e yo ma chik dwaro , to mano ok mi odok jaketho . ”
Yesu nowuok , modhi e gweng’ machiegni gi mier mag Turo kod Sidon .
Dhako moro ma nyar Kanaan mane odak e gweng’no nobiro ire , mi okok kaywakne niya , “ Ruoth ! Wuod Daudi ! Yie ikecha . Jachien marach osemako nyara , kendo thage malit . ”
To Yesu ne ok odwoke kata wach achiel . Bang’e jopuonjrene nobiro ire , mokwaye ni , “ Riemb dhakoni odhi , nikech oluwo bang’wa kogoyo koko . ”
Yesu nodwoko ni , “ Ne oora mana ir jo-Israel molal ka rombe . ”
Kane dhakono owinjo kamano , nobiro mopodho e tiend Yesu , koywak niya , “ Ruoth , Konya ! ”
Yesu nodwoke ni , “ Ok en gima ber , wito chiemb nyithindo ni guogi . ”
To dhakono nowachone ni , “ Mano en adier , Ruoth , to kata mana guogi bende chamo ng’injo molwar e bwo mesa wegegi . ”
Mano omiyo Yesu nodwoke niya , “ In dhako man gi yie maduong’ ! Gima idwaro mondo otimreni . ” Kamano nyare nochango gie sano .
Yesu noa kanyo mowuotho koluwo dho nam Galili . Eka nodhi ewi got moro , mobet piny kuno .
Ji mathoth nokelone rang’onde gi muofni gi pudhe gi momni kod jomoko duto matuo . Ne giketogi e nyime , mi ochangogi .
Ji nowuoro kane gineno momni ka wuoyo , kendo rang’onde kochango , gi pudhe kawuotho , kod muofni kaneno , mine gipako Nyasach Israel .
Yesu noluongo jopuonjrene , mowachonigi niya , “ Akecho jogi , nikech gisebet koda kuom ndalo adek , to koro gionge chiemo . To ok adwar weyogi gidog ka gidenyo kamano , nimar dipo ka nong’no oterogi e yo . ”
To jopuonjrene nopenje ni , “ Ere kama dwayudie chiemo e thim ka , ma dirom oganda maduong’ni ? ”
Yesu nopenjogi ni , “ Un gi makati adi ? ” Ne gidwoke ni , “ Wan gi makati abiriyo , kod rech moko manok matindo tindo . ”
Yesu nowacho ni ji duto mondo obed piny .
Eka nokawo makati abiriyo kod rechgo , mogoyo ni Nyasaye erokamano . Nong’ingogi , momiyogi jopuonjrene , eka jopuonjrene nopogo ni ji .
Kamano ji duto nochiemo moyieng’ . Bang’e ne okwany ng’injo modong’ , mi oromo atonge abiriyo .
Kar romb joma chwo mane ochiemo ne alufu ang’wen , ka ok okwan mon gi nyithindo .
Eka Yesu nogonyo ji , moa . En to nodonjo e yie , modhi e gweng’ Magadan .
Jo-Farisai gi Jo-Sadukai nobiro ir Yesu mondo oteme . Omiyo ne giwachone mondo otimnigi hono moro moa e polo manyiso ni Nyasaye ni kode .
To Yesu nodwokogi niya , “ Godhiambo ka polo marmar , to uwacho ni piny biro lendo .
To gokinyi ka polo marmar kendo dudo , to uwacho ni koth biro chue . Ka ulony kuom rango polo kamano , mi ung’e gima biro timore , to ang’o momonou fwenyo tiend ranyisi matimore ndalogi ?
Tieng’ marach kendo moweyo Nyasayeni kwayo mondo otimnigi ranyisi , to onge ranyisi ma notimnigi , mak mana ranyisi mar Jona . ” Eka noweyogi , modhi .
Kane jopuonjrene ong’ado nam , modok loka machielo , ne oyudo ni wigi owil gi makati .
Yesu nowachonigi niya , “ Yawuru wang’u mondo ubed motang’ ni thop jo-Farisai gi thop jo-Sadukai . ”
To ne gichako wacho e kindgi giwegi ni , “ Owacho kamano nikech ne ok wabiro gi makati . ”
Yesu nong’eyo gima giwacho , omiyo nopenjogi niya , “ Ere gima omiyo uwacho ni ne ok ubiro gi makati ? Mano kaka yie ma un go tin !
Wach pok odonjonu koso ? Ok unyal paro makati abich mane ang’ingo ni ji alufu abich , kod romb aditni mane ukwanyoe ng’injo modong’ ?
Koso ok unyal paro makati abiriyo mane ang’ingo ni ji alufu ang’wen kod kar romb atonge mane upong’o ?
Koro ere gima omiyo ok unyal winjo ni nende ok awuo kodu kuom wach makati ? ” Eka ne ochako owachonigi ni , “ Beduru motang’ ni thop jo-Farisai kod thop jo-Sadukai . ”
Bang’ mano , ne gifwenyo ni ok owachnigi ni mondo giritre kuom thowi , to mana ni mondo giritre kuom puonj mar jo-Farisai kod mar jo-Sadukai .
Kane Yesu ochopo e gweng’ Kaisaria Filipo , nopenjo jopuonjrene niya , “ Uwinjo ka ji wacho Wuod Dhano en ng’a ? ”
Ne gidwoke ni , “ Jomoko wacho ni en Johana Jabatiso , to moko wacho ni en Elija . Moko bende wacho ni en Jeremia , kata achiel kuom jonabi mamoko . ”
Eka Yesu nochako openjogi ni , “ Un to uparo ni an ng’a ? ”
Simon Petro nodwoke ni , “ Ine Mesia , Wuod Nyasaye Mangima . ”
Yesu nowachone niya , “ Simon wuod Jona , in jahawi ahinya ! Dhano ok ema osefwenyni wachni , to mana Wuora mae polo ema osefwenyonigo .
To bende awachoni niya , In Petro , tiende ni lwanda . Ewi lwandani ema anagerie kanisana ma en kanyakla mar joma oyie kuoma , kendo kata mana tho ok noloye .
Anamiyi rayepe mag Loch Polo . Gima ikwero e piny ka , nokwer e polo bende , to gima iyiego e piny ka ema noyiego e polo . ”
Bang’ mano , Yesu nokwero jopuonjreene matek ni kik nyis ng’ato ni en Mesia .
Chakre kindeno , Yesu nochako nyiso jopuonjrene malong’o niya , “ Nyaka adhi Jerusalem mondo jodongo gi jodolo madongo kod jopunj Chik osanda , kendo onega , to chieng’ mar adek anachier . ”
To Petro nogole tenge , mokwere niya , “ Ooyo Ruoth ! Gima kamano ok nyal timoreni ngang’ ! ”
To Yesu nolokore , mowacho ni Petro niya , “ Aye nyima Satandni ! Idwaro geng’a , nikech paro mari ok mar Nyasaye , to mana mar dhano . ”
Bang’ mano , Yesu nowacho ni jopuonjrene niya , “ Ka ng’ato dwaro luwa , to nyaka okwerre owuon , mi okaw msalape , kendo oluwa ,
nikech ng’at madwaro reso ngimane , to ngimane nolalne , to ng’at mawito ngimane nikech an , to noyud ngimane .
Ere ohala ma ng’ato nyalo yudo , konwang’o piny duto , to owito ngimane ? Koso ang’o ma ng’ato nyalo chiwo kar ngimane ?
Wuod Dhano nobin gi malaikane e duong’ maler mar Wuon mare , eka nomi ng’ato ka ng’ato pok moromo gi timne .
Awachonu adier ni nitie jomoko kuomu ka , ma ok notho kapok oneno Wuod Dhano kabiro gi lochne . ”
Bang’ ndalo auchiel , Yesu nokawo Petro kaachiel gi Jakobo kod Johana owadgi Jakobo , moterogi malo ewi got mabor kar kendgi .
Eka kite nolokore mana e nyimgi ka gineno , mi wang’e orieny ka wang’chieng’ , kendo lepe odoko matar ka pe .
Bang’ mano ne gipo ka gineno Musa kod Elija ka jowuoyo gi Yesu .
Eka Petro nowacho niya , “ Ruoth , bedowa kaeri en gima ber . Ka ihero , to abiro gero kiche adek ka , ma achiel mari , to machielo mar Musa , kendo moro mar Elija . ”
To kane pod owuoyo , bor polo marieny nobiro moumogi gi tipone , kendo ne giwinjo dwol moro ka wacho gie bor polo niya , “ Ma e Wuoda mahero . Chunya mor kode . Winjeuru . ”
Kane jopuonjre owinjo dwolno , luoro nomakogi malich , mi gipodho piny auma .
To Yesu nosudo irgi , momulogi , kawachonigi niya , “ Auru malo ! Kik ubed maluor ! ”
Kamano ne giting’o wang’gi , mi ok gineno ng’ato machielo , to mak mana Yesu kende .
To kane oyudo gilor gia e got , Yesu nokwerogi ni kik ginyis ng’ato hono ma giseneno , nyaka chop chieng’ ma ochierie Wuod Dhano , koa kuom joma otho .
Bang’e jopuonjre nopenjo Yesu niya , “ Ere gima omiyo jopuonj Chik wacho ni Elija nyaka bi mokwongo ? ”
Yesu nodwokogi ni , “ Adier , Elija nyaka bi mokwongo , kendo en ema obiro loso gik moko duto obed kare .
To awachonu ni Elija osebiro , kendo ji ne ok ong’eye , to ne gitimore atima kaka gidwaro . Kamano bende e kaka gibiro sando Wuod Dhano . ”
Bang’ mano jopuonjre nong’eyo ni kara owuoyonigi mana kuom Johana Jabatiso .
Kane gichopo ir oganda , ng’at moro nobiro ir Yesu , mogoyo chonge piny e nyime , kawacho niya ,
“ Jaduong’ , yie ikech wuoda , nikech en gi tuo ndulme , kendo chande marach . Pile pile ogore e mach , kendo e pi .
Nende akele ni jopuonjreni , to ne ok ginyal change . ”
Yesu nowacho niya , “ Yaye ! Ma tieng’ maonge gi yie , kendo mobam manade ! Nyaka karang’o ma onego abedie kodu ? Koso anachandra kodu nyaka karang’o ? ”
Eka Yesu nokwero jachiendno matek , mi owuok oko kuom rawerano , mi rawerano ochango mana gikanyo .
Bang’e jopuonjre nodhi ir Yesu kar kende , mopenje ni , “ Ang’o momiyo wan ne ok wanyal golo jachiendno ? ”
Yesu nodwokogi ni , “ Nende ok unyal gole nikech un gi yie matin . Awachonu adier niya , Da bed ni un gi yie kata matin marom mana gi koth karadali , to duwachi ni godni ni , ‘ Aye ka , dhi kucha’ , mi dodhi . Bende onge gima ditamu timo . [
To jachien ma kamano igolo mana gi lemo kod tueyo chiemo kende . ] ”
To kane oyudo Yesu wuotho gi jopuonjrene e piny Galili , nowachonigi niya , “ Wuod Dhano ibiro keto e lwet ji ,
mi gininege , to chieng’ mar adek nochiere . ” To kane jopuonjre owinjo kamano , ne gibedo gi chuny mokuyo .
Kane Yesu gi jopuonjrene ochopo Kapernaum , josol osuch Hekalu nobiro ir Petro , mopenje ni , “ Bende japuonju golo osuch Hekalu ? ” ( Osuch Hekalu ne en nus-shekel . )
Petro nodwokogi ni , “ Ee , ogolo . ” To kane Petro odonjo e ot , Yesu ema nokwongo wuoyo kode , kapenje niya , “ Simon , in iparo ang’o kuom wach golo osuruni ? Joma nadi magolo osuru ni ruodhi mag pinyni ? Gin jopinje ruodhigo , koso gin jopinje mamoko ? ”
Petro nodwoke ni , “ Jopinje mamoko eme golo . ” Eka Yesu nowachone ni , “ Ka kamano , to kara jopinjegi ok onego chul gimoro .
To kata kamano , ok onego wachwany chuny josol osurugi , omiyo dhiyo , ibol olowu e nam , iywa rech mokwongo . Eka iyaw dhoge , inwang’ie shekel achiel . Kawe , imi josol osurugo , obed osuchwa , wan ji ariyo . ”
E sano jopuonjre nobiro ir Yesu , mopenje ni , “ Ere ng’at maduong’ moloyo e Loch Polo ? ”
Yesu noluongo nyathi matin , mi ochungo e diergi .
Eka nowachonigi ni , “ Adier , akonu ni , ka ok ulokoru , mi udoko machal gi nyithindo matindo , to ok udonj e Piny Ruodh Polo ngang’ .
Ng’at modoko mamuol ka nyathi matinni , ema duong’ie moloyo e Loch Polo .
Kuom mano , ng’at morwako nyathi achiel makama e nyinga , to orwako mana an .
“ Ka ng’ato omiyo achiel kuom joma tindo moyie kuomagi odonjo e richo , to diber moloyo ka otuene pong’ mang’ongo e ng’ute , kendo nyumego e chuny nam !
Gik mamiyo ji donjo e richo nomi ji modak e piny ne malit . Gik ma kamago ok nyal bare mak obetie , to mano kaka nobed malit ni ng’at makelogi !
“ Ka lueti kata tiendi ema teri e richo , to ng’ade oko , iwite kucha , nikech ber donjo e ngima king’ol kata ka in puth , moloyo witi e mach mak rum , ka in gi lwedo ariyo kata tielo ariyo .
Kata ka wang’i ema miyo itimo richo , to gole oko , iwite kucha , nikech ber donjo e ngima ka in gi wang’ achiel , moloyo witi e mach mak rum ka in gi wengeni duto ! ”
“ Neuru ni ok uchayo achiel kuom joma tindogi . Awachonu ni malaika manie polo moritogi neno wang’ Wuora e polo ndalo duto . [
Wuod Dhano nobiro mondo ores joma olal . ]
“ Nyisauru ane gima uparo : ka ng’ato nigi rombe mia achiel , to achiel kuomgi olal , donge dowe rombe mamoko piero ochiko gochiko ka kwayo e kor got , to odhi manyo rombo molalno ?
To awachonu adier ni , ka oyude to obedo mamor gi rombono moloyo rombe pier ochiko gochiko mane ok olal .
Kamano e kaka Wuonu mae polo bende ok dwar mondo achiel kuom joma tindogi olal .
“ Ka wadu moro otimoni marach , to dhi ire mondo inyise wachno ka un kode ji ariyo . Ka owinjo wachni to iloso kindi gi wadu .
To ka otamore winji , to dog ire gi ji ariyo kata ng’at achiel , ‘ mondo weche duto ong’ere malongo’ e nyim joneno adek kata ariyo’ , kaka muma wacho .
To ka otamore winjo jogo , to koro ter wachno ni kanyakla mar jolemo bende . Ka otamore winjo kata mana kanyakla mar jolemo bende , to koro kawe ka ng’at makia Nyasaye , kata ka jasol osuru mamedo gi malang’ .
“ Adier awachonu ni , gima ukwero e piny ka , nokwer e polo bende . To gima uyiego e piny ka ema noyiego e polo bende .
“ Bende awachonu ni , ka ji ariyo kuomu owinjore e piny ni kuom gima gikwayo , to Wuora mae polo nomigi gino ,
nimar kama ji adek kata ji ariyo ochokoree e nyinga , to kanyo an bende antie kodgi .
Bang’e Petro nobiro ir Yessu , mopenje ni , “ Ruoth , owadwa dikethna nyadidi , kapod aweyone aweya ? Dawene nyaka ndalo abiriyo koso ? ”
To Yesu nodwoke ni , “ Ooyo , ok awachonu ni mondo iwene kuom ndalo abiriyo , to nyaka iwene kuom ndalo piero abiriyo nyadibiriyo !
Mano emomiyo inyalo pimo Loch Polo gi ruoth moromane dwaro mondo onon kaka jotichne tiyo gi pesane .
To kane ochako kueno , nokelne jotichne moro mane nigi gope moromo siling’ tara gi tara .
To jatichno ne onge gi yo ma dichulgo gopeno , omiyo ruodhe nowacho ni mondo ong’iewe ka misumba , kaachiel gi chiege gi nyithinde kod gige duto , mondo ochulgo gowino .
To jatichno nopodho piny e tiend ruodhe kosaye niya , ‘ Yie , itera mos , to abiro chuli gopi ma an-go duto . ’ .
Kane ruodhe owinjo kamano , nokeche , mogonye , kendo oweyone gowino .
“ To ng’atno nowuok , moromo gi jatich wadgi mane nigi gope moromo siling moko manok kende . Ne omako Ng’atno gi ng’ute , modeyo , kowachone ni , ‘ Chula gopa ma in-go . ’ .
To jatich wadgino nopodho piny e tiende , kahombe niya , ‘ Yie itera mos , to abiro chuli gopi ma an-go duto . ’ .
To jalo notamore weye , modhi otere e jela nyaka chop ochule gope .
Kane jotich wetegi oneno gima otimore , chunygi nodoko malit ahinya , omiyo ne gidhi ir ruodhgi , mi ginyise weche duto .
Eka ruodhgino noluongo ng’atno ire , mowachone niya , ‘ In jatich marachni ! Nende aweyoni gopa duto ma in-go nikech ne ikwaya .
To koro donge owinjore ikech jatich wadu mana kaka an bende nende akechi ? ’
Mirima nomako ruodhno ahinya , mi otero jatichneno e jela , mondo okume kuno nyaka chop ochul gowino duto . ”
Yesu notieko , kawacho niya , “ Mano e kaka Wuora mae polo bende notim ni ng’ato ka ng’ato kuomu ma ok oweyo ni wadgi gi chunye duto ! ”
Kane Yesu otieko wacho wechego , noa e piny Galili , modhi e piny Judea man loka aora Jordan .
Ji mang’eny noluwe kuno , mochangogi .
Jo-Farisai moko nobiro ire mondo oteme . Ne gipenje ni , “ Bende Chikwa oyie mondo ng’ato oriemb chiege nikech wach moro amora koso ? ”
To Yesu nodwoko , kapenjogi niya , “ Pok usomo e Muma ni , ‘ Nyaka a chakruok ,
Jachuech nochueyo dichwo gi dhako ? ’ kendo ni , ‘ Mano emomiyo ng’ato weyo wuon gi min , to padore kuom chiege , kendo ji ariyogo doko ringruok achiel’ ?
Kamano koro ok gin ji ariyo , to gin mana ringruok achiel . Kuom mano , gima Nyasaye oseriwo , kik dhano pogi . ”
To jo-Farisaigo nomedo penje niya , “ Ka kamano , to marang’o Musa noketo chik ni ng’ato nyalo riembo chiege , kosemiye barup weruok ? ”
Yesu nodwokogi niya , “ Musa noyienu mondo uriemb mondeu kamano mana nikech wichtekou , to ne ok en kamano nyaka a chakruok .
Awachonu ni ng’at moriembo chiege nikech wach moro amora ma ok mana terruok , to eka bang’e okendo dhako machielo , to mano oterore . ”
Kane jopuonjrene owinjo kamano ne giwachone niya , “ Ka wach dichwo gi dhako chalo mana kamano , to kara ber mondo ji kik kendre ! ”
Yesu to nodwokogi niya , “ Ji duto ok nyal rwako wachni , to mak mana jogo ma Nyasaye owalonigi .
Nitie jomoko mabwoch mane onywol kamano nyaka a ei minegi , kendo nitie bwoch moko ma ji ema oseroyo , to bende nitie jomoko ma ok kendi nikech Loch Polo . Ng’at manyalo rwako wachni to mondo orwaki . ”
Jomoko nokelo ni Yesu nyithindo mondo oket lwete kuomgi , kendo olemnigi , to jopuonjre nokwerogi .
Yesu to nowachonigi ni , “ Weuru nyithindo obi ira ! Kik utamgi , nikech joma kamagi ema yudo gweth mar Loch Polo . ”
Eka noketo lwete kuomgi , mi bang’e owuok odhi .
Wuowi moro nobiro ir Yesu , mopenje niya , “ Japuonj , ere gima ber monego atim mondo ayud ngima mochwere ? ”
To Yesu nodwoke ni , “ Ere gima omiyo ipenja gima ber ? Ng’at achiel kende ema ber . To ka idwaro donjo e ngima , to nyaka irit chike . ”
To wuowino nomedo penje ni , “ Gin chike mage monego ariti ? ” Yesu nodwoke niya , “ Kik ineki , kik iterri , kik ikwal , kik ihang wach ,
luor wuoru gi meru , kendo her wadu kaka iherori iwuon . ”
Wuowino to nodwoke ni , “ Mago duto aserito , to koro ang’o mapod orema ? ”
Yesu nowachone niya , “ Ka idwaro doko malong’o chutho , to dhiyo mondo ilok mwanduni pesa , mondo ipog ni joma odhier , eka inibed gi mwandu e polo , to kisetimo kamano , to bi iluwa . ”
Kane wuowino owinjo kamano , noa modhi ka chunye lit , nikech ne en jamoko ahinya .
Bang’ mano , Yesu nowacho ni jopuonjrene niya , “ Adier awachonu ni , donjo e Piny Ruodh Polo nobed matek ni jamoko !
To bende awachonu ni , yot ni ngamia kadho e wang’ sandan moloyo jamoko donjo e Piny Ruodh Nyasaye . ”
To kane jopuonjre owinjo wachno , ne giwuoro ahinya , mi gipenjore ni , “ Kara , ere ng’ama dikwo ? ”
Yesu nong’iyo wang’gi tir , mowachonigi niya , “ Dhano ok nyal warore kende , to Nyasaye ema nyalo gik moko duto . ”
Eka Petro nowacho ni , “ To wan waseweyo gik moko duto mondo waluwi . Koro wabiro yudo ang’o ? ”
Yesu nokonigi niya , “ Adier awachonu un museluwa ni , chieng’ chuech manyien , ka Wuod Dhano obet e kom duong’ne to un bende unubed e kombe apar gariyo , kung’ado bura ni dhoudi apar gariyo mag Israel .
Kendo ng’ato ka ng’ato moseweyo udi , kata owetene , kata nyiminene , kata wuon , kata min , kata nyithinde , kata lope , nikech an , noyud gigo nyadi mia achiel , kaachiel gi ngima mochwere bende .
To ji mang’eny ma koro otelo nodog chien , kendo joma koro odong’ chien notel . ”
Eka Yesu nomedo wacho niya , “ Loch Polo chalo gi wuon puoth mzabibu mane owuok gokinyi mang’ich kadhi dwaro jotich mondo otine e puothe .
Ne owinjore gi jotich moko ni obiro chulogi siling’ achiel achiel , odieching’ kodiechieng’ , mi noorogi e puodho .
Ne ochako owuok kar sa adek , mi odhi oyudo jomoko kochung’ achung’a e chiro , ka onge gima gitim .
Nowachonigi niya , ‘ Un bende , dhiuru e puotha , to abiro miyou pok mowinjore . ’ .
Kamano ne gidhi . Eka ng’atno nochako owuok kar sa auchiel , kendo kar sa ochiko , mi odhi oyudo jomoko , kendo owinjorego bende .
Nochako owuok kar sa apar gachiel , mi odhi oyudo jomoko ka pod ochung’ achung’a e chiro , omiyo nopenjogi niya , ‘ Ere gimomiyo ubudho abudha ka onge gima utimo odiechieng’ duto ? ’
Ne gidwoke ni , ‘ Wobudho ka nikech onge ng’at mosemiyowa tich’ . Eka nowachonigi niya , ‘ Kara , un bende dhiuru e puotha mar mzabibu’ .
“ Kane piny ochopo odhiambo , wuon puodho nowacho ni nyapara ni , ‘ Luong jotich mondo obi ichulgi pokgi , kichako gi joma nende obiro achien , kendo itieko gi joma nende obiro mokwongo’ .
Kuom mano , joma ne ochako tich sa apar gachiel mar odhiambo nobiro , moyudo siling’ achiel achiel .
To bang’e kane joma nokwongo ochako tich obiro , ne gigalo ni gibiro nwang’o pok mang’eny mokadho kanyo , to kata kamano , gin bende ne omigi mana siling’ achiel achiel .
To kane gikawo pok gi ne ging’ur ni wuon puodho ka giwacho niya ,
‘ Ji manende obiro achien-gi osetiyo mana kuom sa achiel kende , to ere gima omiyo isemiyogi pok mana marom kodwa ? Wan donge ema wasechandore gi tich matek odiechieng’ ngima , to chieng’ makech chamowa ? ’
To ng’atno nodwoko achiel kuomgi niya , ‘ Omera , onge gima rach ma asetimoni . Donge nende wawinjore kodi ni abiro chuli siling’ achiel ?
Kara , kaw pokni mondo idhi ! An ema ahero miyo joma nende ochako tich achien-gi pok marom gi mau !
Donge an gi ratiro mar timo gima adwaro gi pesana awuon ? Koso in gi nyiego nikech ineno ni an ng’at mang’won ? ’ ”
Eka Yesu notieko , kawacho niya , “ Kamano joma koro odong’ chien notel , to joma koro otelo nodong’ chien ! ”
Kane oyudo Yesu nie yo dhi Jerusalem , nokawo jopuonjrene apar gariyo , motero tenge kar kendgi , mowachonigi ka giwuotho niya ,
“ Winjuru ! Koro wadhi Jerusalem , kuma ibiro chiwie Wuod Dhano e lwet jodolo madongo gi jopuonj Chik . Gining’adne buch tho ,
mi gikete e lwet joma ok jo-Yahudi mondo ochare kendo ochwade mi gure e msalaba . To chieng’ mar adek nochiere . ”
Bang’e min yawuot Zebedi nobiro ir Yesu gi yawuote . Ne ogoyo chonge piny mondo okwaye gimoro .
Yesu nopenje ni , “ En ango’ midwaro ? ” Nodwoke ni , “ Yie igol chik mondo wuoda achiel obed e badi korachwich , to machielo obedi e badi koracham , kisekawo lochni . ”
To Yesu nodwokogi niya , “ Ok ung’eyo gima ukwayo ! Uparo ni unyalo madho kikombe mar masira ma abiro madho ? ” Ne gidwoke ni , “ Ee , wanyalo . ”
Eka nowachonigi niya , “ Adier ubiro madho kikombena to yiero ng’ama onego bedi e bada korachwich kata e bada koracham , to ok nie tekona . Wuora ema nochiw kuondego ni joma oseiknigi . ”
Kane jopuonjrene apar modong’ owinjo wachno ne gisin gi owete ariyogo .
To Yesu noluongogi giduto , mowacho nigi niya , “ Ung’eyo ni ruodhi mag piny tiyo jogi gi thuon , kendo jogo man gi loch nigi teko kuom joma gitiyo .
Kuomu to , ok nobed kamano . To ka ng’ato kuomu dwaro bedo gi duong’ , to nyaka obed jatichu ,
kendo ka ng’ato dwaro bedo jatendu , to nyaka obed misumbau ,
mana kaka Wuod Dhano bende ne ok obiro mondo ji otine , to mana ni mondo oti ni ji , kendo mondo ochiw ngimane owargo ji mang’eny . ”
Kane giwuok Jeriko , oganda maduong’ noluwo Yesu .
Muofni ariyo mane obet piny e dir yo nowinjo ni Yesu kadho , omiyo ne gikok niya , “ Wuod Daudi , kechwa ”
Ji nokwerogi ni mondo giling’ , to ne gimedo mana kok matek niya , “ Ruoth , kechwa ! Wuod Dhano , kechwa ! ”
Yesu nochung’ , mi oluongogi , kendo openjogi niya , “ Ere gima udwaro ni mondo atimnu ? ”
Ne gidwoke ni , “ Ruoth , wadwaro mondo iyawnwa wengewa ”
Yesu nokechogi , omiyo nomulo wengegi , mi wengegi oyepo mana gikanyono . Eka ne giluwe .
Kane gichopo Bethfage e got Zeituni , man machiegni gi Jerusalem , Yesu nooro jopuonjrene ariyo nyime , kowachonigi niya ,
“ Dhiuru e dala man nyimu cha , to gikanyono mudonjoe ubiro nwang’o kanyna motue , kaachiel gi nyathine . Gonygiuru mondo ukelna gi .
To ka ng’ato openjou gimoro , to wachneuru ni , ‘ Wuon-gi dwarogi . ’ . Kowinjo wachno , to obiro yie ukawgi mana gi sano . ”
Mano notimore mondo wach mane janabi owacho ochopi . Nowacho niya ,
‘ Nyisuru jo-Sayun ni , Neuru ! Ruoth biro iru , kamuol , kendo koidho kanyna . Chutho oidho kanyna matin . Adier , en mana nyathi kanyna . ’ .
Jopuonjrego nodhi , motimo kaka Yesu nowachonigi .
Ne gikelo kanyna gi nyathine , mi gipedho lepgi e dieng’egi , mi Yesu obetie .
Ji mathoth nopedho lepgi e yo , to jomoko nong’ado bede yien ema opedho e yo .
Joma notelo nyim Yesu , kod joma ne luwo bang’e nokok niya , “ Duong’ obed ni Wuod Daudi ! Ogwedh ng’ama biro e nying Ruoth ! Duong’ obed ni Nyasaye e polo malo ! ”
Kane Yesu odonjo Jerusalem , dala duto nosakni , ka ji penjore ni , “ Jali en ng’a ? ”
To oganda mane kowo Yesu nodwokogi ni , “ Ma e Yesu , janabi moa Nazareth e piny Galili . ”
Yesu nodonjo e Hekalu , moriembo ji duto mane loko ohala kendo ng’iewo gik moko kanyo . Nokawo mesni mag jowil pesa , kod kombe mag jolok akuche , mogoyo piny .
Eka nowachonigi niya , “ Ondiki e Muma ni , ‘ Oda noluong ni od lemo . ’ . Un to uloke od jomecho ! ”
Muofni kod rang’onde nobiro ire e Hekalu , mochangogi .
To kane jodolo madongo kod jopuonj Chik oneno honni mane otimo , kendo kaka ne nyithindo kok ei Hekalu ni , “ Duong’ obed ni Wuod Daudi , ” mirima nomakogi ,
mi giwachone niya , “ Bende iwinjo gima jogi wacho ? ” To Yesu nodwokogi ni , “ Ee , awinjo . To pok usomo Muma kama wacho ni , ‘ Isemiyo nyithindo mayom , koda ka mago mapod dhoth , paki maber’ ? ”
Bang’ mano noa Jerusalem oweyogi , modhi obworo Bethania .
Kinyne gokinyi , kane Yesu dok Jerusalem , kech nochako kaye .
Noneno ng’owo moro e bath yo , to kane osudo bute machiegni , ne ok oyudo olemo kuome , to mak mana pote kende . Omiyo nowacho ni yadhno niya , “ Kik ichak inyag olemo kendo nyaka chieng ! ” Gikanyono ng’owono notwo .
Kane jopuonjrene oneno gima otimore ni yadhno , ne giwuoro , mi gipenjo niya , “ Ere kaka ng’owoni otwo piyo kama ? ”
To Yesu nodwokogi ni , “ Awachonu adier ni , ka un gi yie , ma ok uriwo gi kiawa to un bende unutim gima otim ni ng’owoni . To ok mano kende ema nubed gi teko mar timo , to kata mana godni , kuwachone ni , ‘ Mukri , inyumri e nam , ’ to notimre mana kamano .
Ka un gi yie , to unuyud gimoro amora mukwayo kulemo . ”
Kane Yesu ochako odonjo e Hekalu , jodolo madongo kod jodong oganda nobiro ire kane oyudo opuonjo , mopenje niya , “ Ere teko ma in-go , momiyo itimo gik makamagi ? Koso ng’ama omiyi teko mar timogi ? ”
To Yesu nodwokogi niya , “ An bende abiro penjou gimoro achiel kende , kendo ka udwoka to eka abiro nyisou kuma ayudoe e teko ma atimogo gigi .
Teko mane Johana batisogo ji noa kanye ? Ne oa e polo koso noa kuom dhano ? ” Eka jogo nochako wuoyo e kindgi giwegi , ka gipenjore ni , “ Ere kaka dwadwoke ? Ka wawacho ni teko Johana noa kuom Nyasaye to obiro penjowa gimomiyo ne ok wayie kuom Johana .
To ka wawacho ni noa kuom dhano , to ji nyalo hinyowa , nikech ji duto oyie ni Johana en janabi . ”
Kuom mano ne gidwoko Yesu ni , “ Ok wang’eyo . ” Eka yesu nowachonigi ni , “ Ka kamano , to an bende ok anyal nyisou kuma ayudoe teko matimogo gigi .
“ To koro uparo nadi kuom wachni ? Ng’at moro ne nigi yawuowi ariyo . Nodhi ir wuode maduong’ , mowachone niya , ‘ Nyathina , kawuono dhiyo mondo iti e puoth mzabibu . ’ .
Wuodeno nodwoke ni , ‘ Ee , adhi . ’ . To kata kamano ne ok odhi .
Bang’ mano , ng’atno nodhi ir wuode machielo , mowachone mana kaka nowacho ni wuode maduong’ . Wuowini to nodwoke ni , ‘ Ok adhi . ’ . To achien noloko parone , modhi .
To koro apenjou ni , kuom yawuowi ariyogo , ere ng’ama notimo gima ne wuon mare dwaro ? ” Ne gidwoke ni , “ Wuowi matin . ” Eka Yesu nowachonigi niya , “ Adier awachonu ni josol osuru gi jochode kwongonu donjo Piny Ruodh Nyasaye .
Awacho kamano nikech Johana nobiro iru , monyisou yo makare monego uluw , to ne utamoru yie wachne . Josol osuru gi jochode to noyie . To kata obedo ni ne uneno kamano , to ne ok ulokoru mondo uyie wachne .
“ Koro winjuru ngero machielo . Ne nitie ng’at moro mane oloso puoth mzabibu . Nochielo puodhono , mokunyone bur mibiyoe mzabibu , kendo ogerone kar rito . Eka ne oweye e lwet jopur , mi owuok odhi e piny moro mabor .
To kane ndalo pono mzabibu ochopo , nooro jotichne ir jopurgo , mondo oomne olemo monego oyudi .
To jopur nomako jotichnego mi ogoyo achiel , to moro ginego , kendo machielo gigoyo gi kite .
Wuon puodho nochako ooro jotich mamoko , mang’eny moloyo mokwongo ka , to jogo notimonigi mana kaka ne gitimo ni jotich mokwongo kande .
To e gikone nooro wuode irgi , koparo ni , ‘ Wuoda to ang’eyo i ngibiro miyo luor’
To kane jopurgo oneno wuode ne giwacho e kindgi giwegi ni , ‘ Jali ema biro bedo wuon lowo , omiyo biuru wanege , mondo wakaw lope . ’ .
Kuom mano ne gimake mi giwite oko e tok puoth mzabibu , kendo ginege .
“ To koro apenjou ni , ka wuon puodho obiro , to ang’o ma notim ni jopurgo ? ”
Ne gidwoke ni , “ Enoneg jomarichogo gi nek marach , mi okaw puotheno omi jopur moko nono manyalo miye olemo monego oyudi e kinde ka kinde ma olemo ochiekie . ”
Eka Yesu nopenjogi ni , “ Pok usomo e Muma niya , ‘ Kidi mane jogedo odagi , ema koro osedoko kidi motegno moriwo kor ot . Mano en tich Ruoth Nyasaye , kendo en gima lichnwa miwuoro’ ?
“ Emomiyo awachonu ni Loch Nyasaye ibiro golo kuomu , kendo nomiye oganda moro manyalo nyago olemo makare . [
Ng’ato ang’ata mopodho kuom kidino , notur matindotindo , to ka kidino ema opodho kuom ng’atno , to norege ka buru ! ] ”
Kane jodolo madongo gi jo-Farisai owinjo ngechenego , ne ging’eyo ni owuoyo mana kuomgi .
Omiyo ne gidwaro make , to kata kamano ne giluoro ji , nikech ji ne oyie ni Yesu en janabi .
Yesu nochako wuoyo kodgi gi ngeche , kawacho niya ,
“ Loch Polo chalo gi ruoth mane oloso nyasi mar kisech wuode .
Ne ooro jotichne mondo odhi onyis joma oluongi mondo obi , to joma oluonggo nodagi .
Omiyo nochako ooro jotich mamoko , kowachonigi ni mondo ginyis joma oluonggo niya , ‘ Nyasi oseikore , kendo aseyang’o ruetha gi jamba moko machwe , kendo gik moko duto oselosi . Omiyo biuru e kisera . ’ .
To joma noluonggo ne ok odewo wachno , mi ng’at achiel nodhi adhiya e puodho , to machielo odhi e ohande ,
to joma moko nomako jotichnego , motimonigi malit , kendo onegogi .
Mirima nohewo ruodhno , omiyo nooro askechene , mi odhi otieko jonekgo , kendo owang’o dalagi .
Eka nowacho ni jotichne niya , ‘ Kisera koro oseikore , to joma ne oluongi ok oromo betie e kiserani .
Kuom mano , dhiuru e akek yore mondo uluong ji duto munwang’o obi e kisera , ’
Omiyo jotich nodhi e akek yore , mochoko ji duto mane ginwang’o , joma richo kod joma beyo machalre , mi welo nopong’o siwandha .
“ To kane ruoth obiro neno welo , noyudo ng’at moro kanyo ma ok orwako law kisera ,
mi owachone ni , ‘ Omera , ere kaka idonjo ka , to ionge gi law kisera ? ’ To dho ng’atno nomoko .
Eka ruoth nowacho ni jotichne niya , ‘ Tueuru luetene gi tiendene , mondo uwite oko e mudho mandiwa , kuma ywagruok kod muodo lak nitie . ’ . ”
Yesu notieko ka wacho ni , “ Ji ma iluongo ng’eny , to joma iyiero nok . ”
Bang’e jo-Farisai nodhi , mi jopimo wach kaka digindhog Yesu gi weche mowacho .
Eka ne gioro jopuonjre maggi kod jo-Herode ire , mi jogo nodhi openje niya , “ Japuonj , wang’eyo ni in jaadiera , kendo ipuonjo yor Nyasaye gi adiera , ma ok iluoro wang’ ng’ato , bed ni en ng’ama nadi .
Koro nyiswae gima iparo kuom wach golo osuru . Chikwa oyie mondo wagol osuru ni Kaisar , koso ok oyie ? ”
To Yesu nong’eyo paro marach ma gin-go , omiyo nodwokogi niyya , “ Ang’o momiyo utema , un andhokegi ?
Nyisauru ane pesa migologo osuru . ” Kuom mano ne gikelo ne siling’ ,
mi openjogi niya , “ Kidoni gi nying’ni mag ng’a ? ”
Ne gidwoke ni , “ Gin mag Kaisar . ” Eka Yesu nowachonigi niya , “ Emomiyo , chiwuru ni Kaisar gi Kaisar , to gi Nyasaye chiwuru ni Nyasaye . ”
To kane giwinjo kamano , ne giwuoro , mi giweye gidhi .
Chieng’onogo jo-Sadukai nobiro ir Yesu . ( Gin e joma wach ni chier onge )
Ne giwachone niya , “ Japuonj ! Musa nopuonjowa ni , ka ng’ato otho maonge nyathi , to owadgi nyaka kaw chiege mondo onywolnego nyithindo .
To ne nitie owete abiriyo mane odak kodwa ka . Wuowi maduong’ nokendo , to otho ka ok onywolo nyathi , omiyo chiege nodong’ ni owadgi maluwe .
Gima kamano bende ema notimore ni owadgi mar ariyo gi mar adek , nyaka mar abiriyo .
To bang’ tho jogo duto , dhakono bende notho .
Koro , chieng’ chier , to dhakono nobed chi ng’a kuom ji abiriyogo , nikech giduto ne gibet kode ? ”
To Yesu nodwokogi niya , “ Uruenyo , nikech ok ung’eyo weche manie Muma kata teko mar Nyasaye bende ok ung’eyo .
Bang’ chier , ji ok nokendre , to ginichal gi malaika manie polo .
“ To kuom wach chier mar joma otho , pok usomo gima ne Nyasaye owachonu ni ,
An e Nyasach Ibrahim , gi Nyasach Isaka , kod Nyasach Jakobo’ ? To wang’eyo ni Nyasaye ok en Nyasach joma otho , to en Nyasach joma ngima . ”
Kane ji owinjo wachno , ne giwuoro puonjne .
To kane jo-Farisai owinjo ni Yesu osemako dho jo-Sadukai gi wach , ne gichokore kanyakla ,
mi ng’at achiel kuomgi , ma japuonj Chik , nopenje , kateme , niya ,
“ Japuonj , ere chik Musa maduong’ie moloyo chikene mamoko duto ? ”
Yesu nodwoke ni , “ Her Ruoth Nyasachi gi chunyi duto , kendo gi paroni duto , kendo gi riekoni duto .
Mano e chik mokwongo kendo maduong’ie moloyo .
To chik mar ariyo ma bende chalo kode e ma : Her wadu kaka iherori iwuon .
Chike Musa duto , kod puonj mag jonabi otenore mana kuom chike ariyogo . ”
Kane jo-Farisai osechokore molworo Yesu kamano , nopenjogi niya ,
“ Uparo ang’o kuom Mesia ? En nyakwar ng’a ? ” Ne gidwoke ni , “ En nyakwar Daudi . ”
Eka nomedo penjogi ni , “ Ere gima omiyo Roho Maler nomiyo Daudi owuon oluongo Mesia ni , Ruodhe ? Apenjo kamano nikech Daudi nowacho niya ,
‘ Ruoth Nyasaye nowacho ni Ruodha ni , “ Bed e bada korachwich ka , nyaka chop aket wasiki e bwo tiendi . ” ’
Koro , ka Daudi ema luongo Mesia ni Ruoth kamano , to ere kaka Mesia dibed nyakwar Daudi ? ”
Onge ng’ama ne nyalo dwoke kata wach achiel , to bende , chakre chieng’no , onge ng’ama nohedhore penje wach moro kendo .
Bang’e Yesu nowuoyo gi jopuonjrene kaachiel gi joma nosechokore , kowacho niya ,
“ Jopuonj Chik kod jo-Farisai omi tich nyiso ji tiend Chik Musa .
Emomiyo timuru gik ma giwachonu , kendo chikuru itu nikech gipuonjo ji , to ok gitim gik ma gipuonjo .
Gitueyo misike mapek , mohewo ji ting’o kendo giketo e gok ji , to gin giwegi ok gimul misikego kata mana gi lith luetgi .
Gik moko duto ma gitimo , gitimo mana ni mondo ji onegi . Gitueyo gik madongo moting’o weche Muma , e pat wag’gi kendo e bedegi , kendo girwako lewni momin usi maboyo e riakgi ,
bende gihero bet kuonde moyiedhi e sewni , kendo gihero kombe manyime e ut lemo .
Bende gihero mondo ji omosgi ka miyogi duong’ , kuonde ma ji ochokoree , kendo gihero mondo ji oluonggi ni jopuonj .
To un kik luongu ni jopuonj , nikech ng’at achiel kende e japuonj , to un duto un owete .
Bende ki uluong ng’ato ni wuonu e piny ka , nimar un gi Wuoro achiel kende , manie polo .
Kata kik luongu ni jotelo , nikech ng’at achiel kende , ma en Kristo , e jatendu .
“ Ng’ama duong’ moloyo kuomu ema nyaka bed jatichu .
Ng’at ma ting’ore malo nodwok piny , to ng’at ma dwokore piny ema noting’ malo .
“ Mano kaka unune malit , un jopuonj Chik gi jo-Farisai , ma wuondore ni ohero Nyasaye ! Uchiego ni ji dhoranga Piny Ruodh Polo , to un uwegi ok udonjie , to eka joma dwaro donjoe be utamo . [
Mano kaka unune malit , ka uriasoru gi lemo moyware . Mano emomiyo unuyud kum marach moloyo ]
“ Mano kaka unune malit , un jopuonj Chik gi jo-Farisai , mawuondore ni ohero Nyasaye ! Ulwororu e nembe gi pinje duto , mondo ulok kata mana ng’at achiel obed jadinu , to ka useloke to umiyo odoko ng’at mowinjore gi mach mak tho moloyo un uwegi nyading’eny !
“ Mano kaka unune malit , un jotelo ma muofni ! Uwacho ni ka ng’ato okuong’ore gi nying Hekalu , to mano onge wach , to ka okuong’ore gi nying dhahabu manie Hekalu , to wach omake .
Un muofni mofuwogi ! Ere gima duong’ moloyo wadgi ? Dhahabu , koso Hekalu mamiyo dhahabu bedo gima owal ni Nyasaye ?
To bende uwacho ni ka ng’ato okuong’ore gi nying kendo-mar-misango , to mano onge wach , to ka okuong’ore gi nying chiwo man kuom kendo-mar-misango , to wach omake .
Mano kaka un muofni ! Ere gima duong’ ? Chiwo koso kendo-mar-misango mamiyo chiwo bedo mowal ni Nyasaye ?
Ng’at mokuong’ore gi nying kendo-mar-misango ok okuong’ore mana gi nying kendo-mar-misango kende , to okuong’ore gi nying gik moko duto man kuome bende .
Kendo ng’at mokuong’ore gi nying Hekalu ok okuong’ore gi nying Jal modakie bende ,
kendo ng’at mokuong’ore gi nying polo to okuong’ore gi nying kom duong’ mar Nyasaye kod nying Jal mobetie bende . ”
Yesu nomedo wacho niya , “ Mano kaka unune malit , un jopuonj Chik gi jo-Farisai , mawuondore ni ohero Nyasaye ! Uketo chunyu mana kuom chiwo ni Nyasaye mich mar achiel kuom apar mag alode maonge tich kaka apoth , gi onyulo , kod ododo , to uweyo gik madongo ma Chik dwaro , kaka ng’ado bura kare , gi bedo mang’won kod bedo jaadiera . Gik madongogo ema onego bed ni utimo , to mamokogo bende ok onego uwe mak utimo .
Un jotelo ma muofni , magolo gik matindo kaka ojur e gima umadho , to gik madongo ka ngamia , to umwonyo amwonya !
“ Mano kaka unune malit , un jopuonj Chik gi jo-Farisai , mawuondore ni ohero Nyasaye ! Ulwoko kang’e agwata gi kang’e tawo , to igi to uweyo kopong’ gi gik moyudi e yor mecho kod moyud e yor gombo mokadho ndaga .
Un jo-Farisai ma muofni , kwonguru ulwok kai agwata , eka ng’eye bende obed maler !
“ Mano kaka unune malit , un jopuonj Chik gi jo-Farisai , mawuondore ni ohero Nyasaye ! Uchalo gi liete mobuk matar , manenore maber gi oko , to igi opong’ gi choke joma otho , kod gik moko duto mochido .
Kamano e kaka un bende unenoru gi oko ni un joma kare , to chunyu opong’ gi gango wach kod timbe maricho .
“ Mano kaka unune malit , un jopuonj Chik gi jo-Farisai , mawuondore ni ohero Nyasaye ! Umwono liete jonabi , kendo ulicho liete joma kare ,
kuwacho niya , ‘ Dine wadag e ndalo kwerewa , to dine ok wariwore kodgi kuom chuero remb jonabi . ’ .
To kuwacho kamano , to uyie ni un nyikwa joma nonego jonabi .
Kara , dhiuru adhiya nyime , mondo utiek tich mane kwereu ochako !
Un thuonde ma koth thuonde marichogi ! Ere kaka uparo ni dutony e kum mar mach mak tho ?
Mano emomiyo abiro oronu jonabi gi ji mariek kod jopuonj Chik . Moko kuomgi ubiro nego , kuguro e msalaba , to moko unuchwad e uteu mag lemo , kendo unulawgi e dala ka dala .
Kamano unuyud kum kuom remb joma kare duto mosechuer e piny , chakre remb Habil nyaka remb Zakaria wuod Barakia , mane unego e kind Kama Ler gi kendo-mar-misango .
Awachonu adier ni tieng’ ma kawuononi noyud kum gigo duto !
“ Yaye , jo-Jerusalem ! Yaye , jo-Jerusalem ! Un munego jonabi , kendo ugoyo joma Nyasaye ooro iru gi kite . Mano kaka asedwaro mondo achoku kaka nyabuch gweno choko nyithinde e bwombe , to usetamoru .
Koro dalau biro dong’ gunda .
Awachonu ni , chakre kawuono ok unuchak unena kendo , nyaka kinde chopi ma unuwachie ni , ‘ Oguedh ng’ama biro e nying Ruoth . ’ . ”
Kane oyudo Yesu wuok e Hekalu , jopuonjrene nobiro ire mondo onyise Hekalu kaka oger .
To nodwokogi ni , “ Donge uneno gigi duto ? Awachonu adier ni onge kata kidi achiel mabiro dong’ kochung’ ewi wadgi , to giduto nowitgi piny . ”
Kane Yesu obet piny e got Zeituni , jopuonjrene nobiro ire kar kende , mowachone niya , “ Nyiswa ane kinde ma gigi duto notimree , kod gima notimre ma nyiso ni kinde mibiro duogoe , kod kinde mar giko piny , osechopo . ”
Yesu nodwokogi ni , “ Beduru motang’ mondo kik ng’ato wuondu ,
nikech ji mang’eny nobi gi nyinga , kawacho ni , ‘ An e Mesia , ’ mi ginimi ji mathoth lal .
Unuwinj mahu mag lwenje man kuonde machiegni , kod wach lwenje man kuonde maboyo , to kik chunyu parre . Gik ma kamago nyaka timre , to mano ok onyiso ni giko mar piny osechopo ,
nimar ogendini noked gi ogendini wetegi , kendo ruodhi nomonj ruodhi wetegi . Kech bende nowuogi , kendo piny noyiengini kuonde mopogore opogore .
To masichego duto gin mana chakruok mar ndalo manyien .
“ E ndalogo , ginimaku ma giteru mondo okumu kendo onegu , bende ogendini duto nobed mamon kodu nikech un joga .
Ji mathoth nowe Nyasaye , mi ndhogre kendgi , kendo bed mamonre .
Bende jonabi mag miriambo nowuogi , mi nomi ji mang’eny lal .
Timbe maricho nomedre , omiyo hera mar ji mang’eny nodog chien .
To nga’ma otimo kinda nyaka giko ema nokwo .
Wach maber mar Loch Nyasaye noland e piny duto , mondo ogendini duto ong’e eka bang’e giko nobi .
“ Ka uneno Gima Kuero Makelo Kethruok , mane janabi Daniel owuoyo kuome , kochung’ e Hekalu ,
to joma nie piny Judea nyaka ring dhi pondi e gode ! ( Ng’ama somo wachni mondo ong’e tiende . )
Ka ng’ato nie wi tat ode , to kik olor mondo okaw gik manie ot odhigo .
Bende kata ka ng’ato ni oko e puodho , to kik odog dala oom lawe .
Mano kaka nobed malit e ndalogo ni mon mayach , kod mon man gi nyithindo mapod dhoth !
To kwauru Nyasaye mondo kik chunu ni nyaka uringi e ndalo koyo , kata chieng’ Sabato ,
nimar masira maduong’ ma nomak ji e ndalono nobed malich mapok oneye nyaka a chakruok piny , nyaka chil kawuono . To bende , masira maduong’ ma kamano ok nochak otimre kendo .
Ka dine Nyasaye ok osechano mondo ong’ad kar romb ndalogo , to onge ng’ama dotony . To Nyasaye nong’ad ndalogo nikech joma oyiero .
“ Ka ng’ato owachonu e ndalogo ni , ‘ Neuru , ma en Mesia , ’ kata ni , ‘ Macha e en’ , to kik uyie ,
nikech Mesia mag miriambo kod jonabi ma ok madier notuchi . Ginitim ranyisi madongo kod honni , mondo kanyalore to giwuondgo kata mana joma Nyasaye oyiero .
Ero , koro asenyisou wachno chon .
Kuom mano , kowachnu ni , ‘ Winjuru , en e thim’ , to kik uwuog udhi kuno . Kata ka owachnu ni , ‘ En gul ei ot’ , to kik uyie ,
nikech kaka mil polo piatore koa yo wuokchieng nyaka yo podho chieng’ , e kaka biro mar Wuod dhano bende nochal .
Kama gimoro othoe , ema achudhe chokoree .
“ To gikanyono , ma masiche mag ndalogo orumoe , ‘ Wang’chieng’ noimre , kendo due ok norieny . Sulue bende nopudhre , mi lwar koa e polo nikech teko momakogi noyiengni . ’ .
“ Bang’ mano ranyisi ma nyiso ni Wuod Dhano chiegni duogo nonenre e kor polo , mi ogendini duto manie piny noywagre , kendo ginine Wuod Dhano kabiro e boche polo gi teko kod duong’ maler .
Enoor malaikane e tung’ piny gi tung’ piny , ka tung’ ywak matek , mondo ochok joge ma oseyiero , chakre e tung’ piny konchiel nyaka komachielo .
“ Puonjreuru rieko kuom wach yadh ng’owo . Ka bedene loth , kendo ochako golo pote , to ung’eyo ni ndalo chwiri chiegni .
Kamano bende ka uneno ka gik moko duto ma asewachonugo timore , to ng’euru ni Wuod Dhano osekayo machiegni , kendo en mana e dhoot .
Awachonu adier ni gigo duto notimre kapok tieng’ ma kawuononi orumo .
Polo gi piny norum . Wechena to ok norum ngang’ .
“ To onge ng’ama ong’eyo chieng’ ma gigo notimre , kata sa ma ginitimree . Kata malaika mae polo , kata mana Wuowi ok ong’eyo to Wuoro kende ema ong’eyo .
Biro mar Wuod Dhano nobed mana kaka ndalo mag Nowa nobet ,
nikech e ndalo mane ataro pok obiro , ji ne chiemo kendo metho , bende chuo ne kendo mon , nyiri bende ne dhi tedo , nyaka chieng’ mane Nowa odonjo e yie .
To ne ok ging’eyo gima timore nyaka ataro nobiro moimogi duto . Kamano e kaka biro mar Wuod Dhano bende nobedi .
E ndalogo , ji ariyo nobed katiyo e puodho : achiel nokaw , to machielo nowe .
Mon ariyo bende noyud ka rego : achiel nokaw , to machielo nowe .
Kuom mano , beduru motang’ , nikech ok ung’eyo chieng’ ma Ruodhu biroe .
Ng’euru ni ka wuon ot ong’eyo sa ma jakuo biroe , to dobed korito ode , motam jakuo turo .
Mano omiyo un bende beduru kuikoru , nikech Wuod Dhano biro biro e sa ma ok ung’eyo ni onyalo biroe .
“ Ere ng’ato kuomu ma chalo gi jatich mogen kendo mariek , ma ruodhe oketo mondo orit jotich wetene , kendo omigi chiemo e kinde mowinjore ?
Jatich ma ka ruodhe oduogo , to yudo katiyo kamano , en jahawi .
Adier awachonu ni ruodhe nokete jarit mwandune duto .
To ka en jatich marach , to onyalo paro e chunye ni ruodhe biro deko kapok oduogo .
Omiyo onyalo chako goyo jotich wetene , kochiemo achima kendo ometho gi jomer .
To chieng’ moro nopo ka ruodhe oduogo dala e sa ma ok ong’eyo ,
mi nong’ade sirunde sirunde . Kamano notere kama ywagruok gi muodo lak nitie , mondo okume kaachiel gi joma wuondore ni beyo ! ”
Yesu nomedo wacho niya , “ E ndalogo , Loch Polo nochal gi nyiri apar mane okawo techegi , mowuok mondo odhi orom gi wuon kisera .
Abich kuomgi nofuwo , to abich mamoko ne riek .
Nyiri abich mofuwogo nokawo techegi , to mo to ok gikawo .
Nyiri mariek to nokawo techegi kaachiel gi mo bende e chupe .
To wuon kisera noriwore , omiyo ne ginur giduto , mi nindo oterogi .
To odiewuor tir , koko noogore niya , ‘ Wuon kisera echa biro ! Wuoguru mondo udhi uromne . ’ .
Eka nyigo duto noa malo , moloso techegi .
Nyiri mofuwo nowacho ni nyiri mariek niya , ‘ Pognwaeuru moruno matin , nikech techewa dwaro tho . ’ .
To nyiri mariek nodwokogi ni , ‘ Ooyo , ok wanyal miyou , nikech mo ma wan-go ok nyal romowa kodu . Dhiuru e duka mondo ung’iew maru . ’ .
To kane oyudo gidhi ng’iewo , wuon kisera nochopo , mi nyiri abich mane oikorego odonjo kode e siwandha mi olor dhoot .
Bang’e nyiri mokogo bende nobiro , moluongo niya , ‘ Jaduong’ ! Jaduong’ ! Yawnwa . ’ .
To nodwokogi ni , ‘ Awachonu adier ni akiau . ’ . ”
Eka Yesu notieko ka wachonigi niya , “ Mano emomiyo un bende beduru motang’ , nikech ok ung’eyo odiechieng’ kata sa ma anabie . ”
“ Loch Polo nobed machal gi ng’at moro mane dwaro dhi wuoth kuma mabor , mi oluongo jotichne mondo owe gige e lwetgi .
Nopogogi pesa , kaka tekre ng’ato ka ng’ato obet . Jatich achiel nomiyo siling’ alufu abich , to moro alufu ariyo , kendo machielo alufu achiel . Eka nowuok odhi e wuodhe .
“ Ng’at mane omi siling’ alufu abich nochako loko ohala , moyudo ohala alufu abich mamoko .
Kamano bende ng’at mane omi siling’ alufu ariyo noyudo ohala alufu ariyo mamoko e wigi .
To ng’at mane omi siling’ alufu achiel ne odhi okunyo bur , mokanoe pesa mane ruodhe omiyego .
“ Bang’ ndalo mang’eny , ruodh jotichgo nodwogo , mokueno kodgi .
Ng’at mane omi siling’ alufu abich nokelo bende siling’ alufu abich mamoko mane oseyudo ohala , kowacho niya , ‘ Ruoth , ne imiya siling’ alufu abich , to koro eri aseyudo ohala alufu abich mamoko . ’ .
Ruodhe nowachone niya , ‘ Isetimo maber ahinya ! In jatich malong’o kendo modimbore ! Iserito gik manok e yo maber , omiyo koro abiro keto gik mang’eny e lueti mondo iriti . Bi wabed mamor waduto’
Eka ng’at mane omi siling’ alufu ariyo bende nobiro , mowacho niya , ‘ Ruoth , ne imiya siling’ alufu ariyo , to koro eri aseyudo ohala alufu ariyo mamoko’
Ruodhe nowachone niya , ‘ Isetimo maber ahinya ! In jatich malong’o kendo modimbore . Iserito gik manok e yo maber , omiyo koro abiro keto gik mang’eny e lueti mondo iriti . Bi wabed mamor waduto . ’ .
“ Bang’e ng’at mane omi siling’ alufu achiel bende nobiro , mowacho niya , ‘ Ruoth , nangeyo ni in ng’at makoch , makeyo kama ok ochuoyoe , kendo choko cham kama ne ok oludoe .
Kuom mano naluor , mi adhi akunyo pesa mane imiya ei lowo . Eri ! Kaw giri nogo ! ’
To ruodhe nowachone niya , ‘ Yaye , in jatich marach , kendo ma jasamuoyo ! Kara in ing’eyo kama ne ok achuoyoe , kendo achoko cham kama ne ok aludoe ?
Ka kamano , to kara nonego iter pesana e bengi , mondo ka adwogo to akawe gi ohande . ’ .
Eka nowacho ni jotichne ni , ‘ Kawuru pesa kuom ng’atni , mondo umi jal man gi siling’ alufu apar ,
nikech ng’ato ka ng’ato man-go ema nomedi , mi bed gi gik mang’eny moloyo . To ng’at maongego noma kata mana mano matin ma en-go !
Jatich manonono to wituru oko e mudho mandiwa , kama ywagruok gi muodo lak nitie , ’ ”
Bang’ mano Yesu nowacho niya , “ Ka Wuod Dhano obiro e duong’ne maler , kaachiel gi malaika duto , to nobedi e kom lochne man gi duong’ ,
kendo ogendini duto nochokre e nyime . Nopog ji e migepe ariyo , mana kaka jakwath pogo rombe kod diek ,
koketo rombe e bade korachwich , to diek e bade koracham .
Eka nowachi ni joma ni e bade korachwich niya , ‘ Biuru , un joma Wuora oseguedho , mondo ukaw piny moseiknu chakre chwech piny ,
nikech ka ne kech kaya , to ne umiya chiemo , kendo kane riyo oloya , to ne umiya pi amodho , bende kane an wendo , to ne urwaka ,
kendo ka ne an duk , to ne umiya lewni . Kamano bende kane atuo to ne ulima , kendo kane anie jela to ne ubiro unena . ’ .
Eka joma karego nodwoke niya , ‘ Ruoth , karang’o mane wanenie ka kech kayi , mi wamiyi chiemo , kata ka riyo oloyi , mwamiyi pi imodho ?
Koso , karang’o mane wanenie ka in wendo , mi warwaki , kata ka in duk , mwamiyi lewni ?
Bende karang’o mane wanenie kituo kata ka inie jela , mwabiro waneni ? ’
Eka Ruoth nodwokgi ni , ‘ Awachonu adier ni gimoro amora mane utimo ni ng’at achiel matinie moloyo kuom owetenagi , to an ema nutimona . ’ .
“ Bang’ mano enowach ni joma nie bade koracham ni , ‘ Un joma okuong’ ! Ayeuru kuoma , udhi e mach mak tho , moseiki ni Satan kod malaikane ,
nikech kech ne kaya , to ne ok umiya chiemo , kendo riyo ne oloya , to ne ok umiya pi amodho ,
bende ne an wendo , to ne ok urwaka , kendo ne an duk , to ne ok umiya lewni . Ne atuo kendo ne anie jela , to ne ok ubiro unena . ’ .
To gin bende ginidwoke niya , ‘ Ruoth , karang’o mane wanenie ka kech kayi , kata ka riyo oloyi , kata ka in wendo , kata ka in duk , kata kituo , kata ka inie jela , to ok wakonyi ? ’
Eka enodwokgi niya , ‘ Awachonu adier ni , kane ok utimo kamano ni achiel matinie moloyo kuom joma tindogi , to an ema ne ok utimona . ’ .
Eka Yesu notieko , ka wacho niya , “ Jogi noter e kum mochwere , to joma kare nodhi e ngima mosiko . ”
Kane Yesu osetieko wechego duto , nowacho ni jopuonjrene niya ,
“ Ung’eyo ni bang’ ndalo ariyo Sap Pasaka biro betie , kendo nondhog Wuod Dhano mondo ogur e msalaba , ”
To e kindeno , jodolo madongo kod jodong oganda ne jochokre e laru mar jadolo maduong’ ma nyinge Kaiafa .
Ne gichano kaka digimak Yesu ling’ling’ mondo ginegi .
To ne gineno ni ber mondo kik gimake e ndalo Sawo , nikech dipo ka ji otimo koko .
Kane Yesu ni Bethania e od Simon jadhoho ,
dhako moro nobiro ire gi chupa molos gi alabasta , moting’o mo mang’ue ng’ar ma nengone tek , mi oolo e wi Yesu , ka Yesu chiemo .
To kane jopuonjrene oneno kamano , mirima nomakogi , mi gipenjore niya , “ Morni iketho nang’o ?
Ka da ni oloke , to da okelo pesa mang’eny , mi opog ni joma odhier . ”
To Yesu nong’eyo gima giparo , mowachonigi niya , “ Ere gima omiyo uchando dhakoni ? Osetimona gima kare kendo maber .
Joma odhier ni kodu ndalo duto , to an ok an kodu ndalo duto .
Kane oolo morni kuoma , to nomiyo ringra odoko moikore ni yik .
Awachonu adier ni kamoro amoro ma nolandie wach maber man kuomani e piny duto to gima dhakoni osetimo bende nohul , kiparego . ”
Bang’e , ng’at achiel kuom jopuonjre Yesu apar gariyo , ma nyinge Judas Iskariot , nodhi ir jodolo madongo ,
mopenjogi niya , “ Ang’o ma dumiya , ka aketo Yesu e luetu ? ” Kuom mano ne gimiye siling’ piero adek .
Omiyo chakre chieng’no , Judas nochako rango yo ma dondhoggo Yesu .
Chieng’ mokwongo mar Sap makati ma ok ketie Thowi , jopuonjre Yesu nodhi ire , mopenje ni , “ Ere kama idwaro ni mondo waiknie Sap Pasaka ? ”
Nodwokogi niya , “ Dhiuru Jerusalem ir ng’at moro , mondo uwachne ni , ‘ Japuonj owacho ni sane osechopo , kendo obiro chamo Sap Pasaka e odi kod jopuonjrene . ’ . ”
Jopuonjrene notimo kaka Yesu nowachonigi , mi gidhi giiko Pasaka .
Kane koro piny oseyuso , Yesu nobet piny kod jopuonjrene apar gariyo mondo ochiem ,
kendo kane oyudo gichiemo nowachonigi niya , “ Awachonu adier ni ng’at achiel kuomu biro ndhoga . ”
Kane giwinjo kamano , chunygi nochandore malit , mi moro ka moro openje ni , “ Ruoth , en an koso ? ”
Yesu to nodwokogi niya , “ Ng’at achiel maluto lwete koda e tawo kuomu , un ji apar gariyo , ema biro ndhoga .
Wuod Dhano biro tho mana kaka Muma wacho , to mano kaka nodok malit ni ng’at ma biro ndhoge ! Da obedo maber ni ng’atno ka dine ok onywole . ”
To Judas , mane biro ndhoge , nopenje niya , “ Japuonj an e ng’atno koso ? ” Eka Yesu nodwoke ni , “ Isewacho . ”
Kane gichiemo kamano , Yesu nokawo makati , moguedho , eka nong’ingo , momiyo jopuonjrene , kowacho niya , “ Kawuru , ucham . Ma e ringra . ”
Bang’e nokawo kikombe , kendo kane osegoyo ni Nyasaye erokamano , nomiyogi kowacho niya , “ Madhuru uduto ,
nikech ma e remba , mochuer ni ji mang’eny , kitimonigigo Winjruok gi Nyasaye mondo owenigi richogi .
Awachonu ni chakre kawuono ok nachak amadh divai ngang’ nyaka chop amadh divai manyien kodu e piny Wuora . ”
Bang’ mano ne giwer , to kane gisewer , ne giwuok gidhi e got Zeituni .
Eka Yesu nowachonigi niya , “ Uduto ubiro ringo uweya gotienoni nikech gima ang’ notimrena , nimar ondiki e Muma ni , ‘ Ananeg jakwath , mi rombe noke . ’ .
To ka osechiera , to natel nyimu adhi Galili . ”
To Petro nodwoke niya , “ Kata ka ji duto oringo oweyi nikech gima otimoreni , anto ok naweyi ngang’ . ”
Yesu nodwoke ni , “ Adier awachoni ni , otieno ma kawuononi , ka pok thuon gweno okok , to ibiro kweda didek . ”
To Petro nokone niya , “ Ooyo , ok nakwedi ngang’ kata ka ochuno ni nyaka atho kodi . ” Jopuonjrene mamoko duto bende nowacho mana kamano .
Bang’e yesu nodhi gi jopuonjrene kama iluongo ni Gethsemane , mi owachonigi niya , “ Beduru kaeri , ka anto adhi kucha mondo alem . ”
Nokawo Petro gi yawuot Zebedi ariyo odhigo . Eka chunye nochako doko malit , ka oparore ahinya .
Nowachonigi niya , “ Chuny lit ma an-go lich , madwaro mana nega . Beduru ka , kukonya rito . ”
Eka nochwalore nyime matin , mopodho piny auma , kolemo niya , “ A Wuora , kanyalore to kikombe mar masira ni mondo okadha ; to kik obed kaka an ema adwaro to mana kaka in ema idwaro . ”
Eka nodok ir jopuonjrene adek kande , moyudo ka nindo oterogi , mi owacho ni Petro ni , “ Kara unindo ! Ok unyal konya rito kata mana kuom sa achiel kende ?
Beduru kuneno mondo ulem , kik udonj e tem . Adier , chuny oyie , to ringruok ema nyap . ”
Yesu nochako odok mar ariyo , mi olemo niya , “ Wuora , ka kikombeni ok nyal kadho mak amadho , to gima idwaro ema mondo otimre . ”
Ne ochako odwogo , monwang’o ka nindo ochako oterogi nikech wengegi ne pek .
Ne oweyogi , mi ochako odok olemo kendo mar adek , konwoyo mana weche mane osewacho mokwongo .
Bang’e ne ochako odwogo ir jopuonjrene , mopenjogi niya , “ Pod unindo aninda kuyueyo ? Winjuru , sa koro chiegni mibiro chiwoe Wuod Dhano e lwet joricho .
Chunguru , wadhiuru . Ero , jandhona osekayo machiegni . ”
Kane Yesu pod loso , Judas , ma achiel kuom jopuonjre apar gariyo , notucho gi oganda maduong’ man gi ligengni kod arunge , koa ka jodolo madongo kod jodong oganda .
Jandhokne nosenyiso jogo gima obiro timo , kowachonigi niya , “ Ng’at ma ang’ amoso kanyodho e en . Makeuru ! ”
Kamano Judas nodhi ir Yesu piyo-piyo , monyodhe , komose ni , “ Misawa , japuonj . ”
To Yesu nowachone niya , “ Omera , tim atima gima okeli . ” Eka jogo nobiro momako Yesu matek .
To ng’at achiel kuom joma ne nigi Yesu norieyo bado , mowuodho liganglane , mochadhogo it jatich jadolo maduong’ oko .
To Yesu nowachone niya , “ Dwok liganglani e olalo , nikech ji duto makawo ligangla notho mana tho ligangla .
Uparo ni ok anyal kwayo Wuora , mi oorna piyopiyo malaika mang’eny moloyo ogend lweny apar gariyo ?
To ka kamano , to wach Muma mawacho ni gigi nyaka timre , dichop nadi ? ”
Sa nogo Yesu nowacho ni oganda mane obirono niya , “ Ere gima omiyo ubirona gi ligengni kod arunge , ka joma dwaro jamecho ? Pile yande abet ka apuonjo e Hekalu , to ne ok umaka .
To magi duto otimore mondo wach mane jonabi ondiko ochop kare . ” Eka jopuonjrene duto noringo moweye .
Joma ne omako Yesu notere e od Kaiafa , jadolo maduong’ kuma ne jopuonj Chik kod jodong oganda osechokore .
To Petro noluwe gi chien nyaka laru mar jadolo maduong’ . Nodonjo kanyo mobet piny gi jorit , mondo owinj giko mar wachno .
Jodolo madongo gi jobura duto ne dwaro weche mag mirambo ma digidonjnigo ni Yesu mondo onegi .
To ne ok ginwang’o wach moro , kata obedo ni joneno mang’eny mag miriambo nobiro kamano . To mogik , ji ariyo nochung’ e nyim jobura ,
mowacho niya , “ Ng’atni nowacho ni onyalo ketho Hekalu mar Nyasaye , mi kendo ochak ogere kuom ndalo adek . ”
Eka jadolo maduong’ nochung’ mopenjo Yesu ni , “ Ok idwokie wach moro kuom weche ma jogi donjonigo koso ? ”
Yesu to noling’ aling’a thi . Jadolo maduong’ nowachone niya , “ Aketi mondo ikuong’ri gi nying Nyasaye Mangima : Nyiswa ane ka in Kristo , Wuod Nyasaye . ”
Yesu nodwoke ni , “ Ero , isewacho , to awachonu ni chakre kawuono , ubiro neno Wuod Dhano kobet e bat korachwich mar Nyasaye Ma Nyalo Gik Moko Duto , kobiro e boche polo . ”
Kane jodolo maduong’ owinjo kamano , noyiecho lawe kowacho ni , “ Oseyanyo Nyasaye ! Koro ang’o momiyo pod wadwaro joneno ? Ero , usewinjo kaka oyanyo Nyasaye !
Un uneno ang’o ? ” Ne gidwoke ni , “ Bura oloye ! Nyaka otho ! ”
Bang’e ne ging’udho kuome olawo , mi gigoye adhong’ , kendo githale ,
ka gipenje ni , “ In Kristo ! Hulnwa ane ng’ama ogoyi ! ”
To noyudo Petro obet oko e laru . Jatich moro manyako nodhi ire , mowachone niya , “ In bende ne in kod Yesu ja-Galili . ”
To ne okwer e nyimgi duto , kowacho ni , “ Ok ang’eyo gima iwacho . ” Eka noa kanyo , modhi e dho rangach .
Nyako machielo nonene kueno , mowacho ni joma ne ni kanyo niya , “ Jali bende ne ni kod Yesu ja-Nazareth . ”
To ne ochako okwer kendo , kokuong’ore niya , “ Ok ang’eyo ng’atno ! ”
Bang’ kinde matin , joma nochung’ kanyo nosudo machiegni , mowacho ni Petro niya , “ Kwerie ane ka ok in achiel kuomgi , nikech dhok miwacho ema fwenyi . ”
Eka nochako kuong’ore , koramo ni , “ Ok ang’eyo ng’atno . ” To gikanyono thwon gweno nokok ,
mi Petro noparo gima ne Yesu osewacho ni , “ Kapok thwon gweno okok to nikweda didek . ” Mano omiyo Petro nowuok oko , moywak malit .
Kane piny oru gokinyi mang’ich , jodong oganda nopimo wach kaka digineg Yesu .
Eka ne gitueye mi gigole kanyo , gitere ir Pilato , ruoth mane jo-Rumi oketo .
Kane Judas , jandhok Yesu oneno ni oseng’ad ni Yesu buch tho , chunye nodoko malit ahinya , nodwoko siling’ piero adek kande ni jodolo madongo kod jodong oganda ,
kowachonigi niya , “ Asetimo richo kuom ndhogo remo ma onge ketho . ” To ne gidwoke ni , “ Mano obadho mana in ! Ok en wachwa . ”
Kane Judas owinjo kamano , nowito pesago e Hekalu , modhi odere .
Jodolo madongo nokawo pesago , kawacho e kindgi niya , “ Chik ok oyie mondo oket pesagi kar keno mar Hekalu , nikech gin pesa remo . ”
Omiyo ne gipimo wach , mi ging’iewo puoth jachue agulni gi pesago mondo obed kama inyalo yikoe joma welo .
Mano emomiyo puodhono iluongo ni Puoth Remo nyaka chil kawuono .
Kamano gima ne Jeremia janabi okoro notimore . Nosekoro niya , “ Ne gikawo siling’ piero adek , ma en nengo mar ng’at mane jo-Israel moko ogoyo nengone ,
mi ging’iewo puoth jachue agulni , kaka ne Ruoth Nyasaye ochika . ”
Yesu koro noter e nyim ruoth Pilato , mi ruoth nopenje niya , “ In e ruodh jo-Yahudi koso ? ” Yesu to nodwoke ni , “ In ema isewacho kamano . ”
To kane jodolo madongo gi jodong oganda ochung’ donjone , to ne ok odwoko gimoro .
Eka Pilato nowachone niya , “ Donge iwinjo weche madongo ma jogi donjonigogi ? ”
To Yesu ne ok odwoko kata wach achiel , omiyo ruoth nowuoro ahinya .
To higa ka higa e Sap Pasaka , ruoth ne gonyo ng’at achiel ma ji okwaye kuom joma otue .
To ndalogo noyudo nitie ng’at motue marahuma , ma nyinge Yesu Baraba .
Omiyo kane ji osechokore kanyakla , Pilato nopenjogi niya , “ Ng’ano mudwaro mondo agonynu , Yesu Baraba , koso Yesu miluongo ni Mesia ? ”
Nowacho kamano nikech nong’eyo maber ni gitero Yesu ire mana nikech nyiego .
Kane oyudo obet e kom ng’ado bura , chiege noorone wach niya , “ Kik imul wach ng’at makareno , nikech wachne nende ochanda ahinya e lek gotieno . ”
To noyudo jodolo madongo gi jodong oganda osesemo ji mondo okwa Pilato ogonynigi mana Baraba , to Yesu mondo onegi .
Emomiyo kane ruoth openjogi ng’at mane gidwaro mondo ogonynigi kuom ji ariyogo , to ne gidwoke ni , “ Gonynwa Baraba ! ”
Eka Pilato nopenjogi ni , “ To ka kamano , to atim ang’o gi Yesu miluongo ni Mesia ? ” Giduto ne gidwoke niya , “ Gure e msalaba ! ”
To nochako openjogi ni , “ Ere gima rach mosetimo , momiyo onego ogure ? ” To ne gimedo kok moloyo , ka giwacho ni , “ Gure ! ”
Kane Pilato oneno ni ok ginyal yie kode , kendo tulo ema dwaro wuok , nokawo pi , mologo e nyim ji , kowacho niya , “ An aonge bura kuom remb ng’atni . Mano en wachu ! ”
To ji duto nodwoko niya , “ Rembe mondo obed e wiwa , kendo e wi nyithindwa . ”
Eka Pilato nogonyonigi Baraba , kendo kane osegolo chik mochwad Yesu malit , nochiwe mondo ogure e msalaba .
Bang’e askeche ruoth nokawo Yesu , motero e laru mar od ruoth , mi gichoko askeche duto , molwore .
Ne gilonyo lepe , mi girwakone kandhu makwar .
Bende ne giloso osimbo mar kudho mi gisidhone e wiye . Eka ne giketo luth e lwete korachwich , ka gichare , kendo giwachone niya , “ Ruodh jo-Yahudi mondo odag aming’a ! ”
Ne ging’udho kuome olawo , kendo ne gikawo ludh cha , mi gichwadogo wiye .
Kane gisetieko chare kamano , ne gilonyo kandhu oko kuome , mi girwakone lepe owuon . Eka ne gitere oko mondo gigure e msalaba .
Kane giwuok oko , ne ginwang’o ja-Kurene moro ma nyinge Simon , mi gichuno mondo oting’ni Yesu msalape .
Kane gisechopo kama iluongo ni Golgotha , tiende ni ‘ Kar Hanga Wich’ ,
ne gimiyo Yesu divai moruw gi yath makueyo rem mondo omadhi to kane osebile , notamore madhe .
Eka ne gigure , mi gipogore lepe gi ombulu .
Bang’ mano ne gibet piny kanyo ka girite .
Wach modonjnego , mawacho ni , “ JALI E YESU , RUODH JO-YAHUDI ” , noket e wi msalaba malo .
Jomecho moko ariyo bende nogur kode , achiel e bathe korachwich , to machielo e bathe koracham .
Joma ne kadho kanyo nojaro Yesu , katwenyone umgi ,
kendo wachone niya , “ In mane iwacho ni ibiro muko Hekalu , mi ichak iger bang’ ndalo adek , koro resri ane , ilor ia e msalaba , ka in Wuod Nyasaye adier ! ”
Kamano bende e kaka jodolo madongo gi jopuonj Chik kod jodong oganda nochare , kawacho niya ,
“ Noreso jomoko , to en koro dak oresre ? Donge en ruodh Israel ? Koro mondo olor ane oa e msalaba , eka wayie kuome .
Osebedo ka ogeno kuom Nyasaye mondo orese ane kohero , nikech nowacho ni en Wuod Nyasaye ! ”
Jomecho mane ogur kode bende noyanye mana kamano .
Piny duto notimo mudho , chakre sa auchiel nyaka sa ochiko ,
kendo kar sa ochikono Yesu nokok matek niya , “ Eli , Eli , lama sabakthani ? ” tiende ni , “ Nyasacha , Nyasacha , iweya nang’o ? ”
Jomoko mane ochung’ kanyo nowinjo wechego , mowacho niya , “ Ng’atni luongo Elija . ”
To ng’at achiel kuomgi noringo piyopiyo , mokawo sipanj , onyumo e kong andwayo . Eka nochwowo sipanjno e dho odundu motero e dho Yesu gi odunduno mondo onyodhi .
Jomoko to nowacho niya , “ Weuru wane ane ka Elija biro biro rese . ”
To Yesu nochako okok matek , eka noweyo chunye owuok , motho .
Gikanyono nanga mane ogeng’o Kama Ler mar Hekalu noriedore diere ariyo , chakre malo nyaka piny . Piny noyiengni , kendo lwendni nobarore .
Liete bende noyawore , kendo jo Nyasaye mang’eny mane osetho nochier .
Bang’ chier Yesu , jogo nowuok e lietegi , modhi Jerusalem , Dala Maler , mi ji mathoth onenogi kuno .
Kane jaduong’ lweny kod joma ne konye rito Yesu oneno kaka piny yiengni , kendo kaka gik moko timore , ne gibedo maluor ahinya , mi giwacho niya , “ Adier , ng’atni ne en Wuod Nyasaye ! ”
Mon mang’eny bende ne ni kanyo , ka ng’icho gi chien . Ne gisebedo ka giluwo Yesu , ka gitiyone .
Kuomgi kanyo ne nitie Maria nyar Magdala , gi Maria min Jakobo gi Josef , kod min Yawuot Zebedi .
Kane piny ochopo odhiambo , ja-Arimathaya moro ma jamoko ma nyinge Josef nobiro . En bende ne en japuonjre Yesu .
Nodhi ir Pilato , mokwaye mondo omiye ringre Yesu , mi Pilato nogolo chik mondo omiye .
Josef nokawe , moboye gi nanga maler ,
eka nokete e bur manyien , mane osekunyo ariwa e kor lwanda . ( En bur mane oloso mondo chieng’ moro oyikee , kotho . ) Bang’e nong’ielo kidi maduong’ moloro dho bur , mi oa odhi .
Maria nyar Magdala gi Maria machielo ne ni kanyo , kobet momanyore gi liel .
To kinyne , mane en chieng’ maluwo bang’ chieng’ Ikruok , tiende ni chieng’ Sabato , jodolo madongo gi jo-Farisai nochokore modhi ir Pilato , mowachone niya ,
“ Ruoth , wanyalo paro ni kane jawuondno pod ngima , nowacho ni obiro chier bang’ ndalo adek .
Kuom mano , gol chik mondo orit liel maber nyaka chop ndalo mar adek , nono to jopuonjrene obiro mokwalo ringre , mi bang’e digiwach ni ji ni , osechier oa kuom joma otho . Kamano wuond machien dibed marach moloyo mokwongo ” .
Pilato nowachonigi niya , “ Ee , kawuru askeche , udhi urit liel maber kaka unyalo . ”
Kuom mano ne gidhi , mi girito liel maber . Ne giketo kido kuom kidi mane olorgo dho liel , kendo ne giweyo askeche karito .
Kar kogwen chieng’ Jumapil , kane chieng’ Sabato oserumo , Maria nya Magdala gi Maria machielo nobiro mondo olim liel .
To piny noyiengni matek apoya nono , kendo malaika mar Ruoth Nyasaye nolor koa e polo , mong’ielo kidi mane olorgo dho bur gi chien , mobetie .
Kit malaikano ne chalo gi mil polo , kendo lawe ne tar ka pe .
Jorit ne luoro omako malich mi otetni , kendo olokore mana ka joma osetho .
To malaika nowacho ni mongo niya , “ Kik ubed maluor . Ang’eyo ni udwaro Yesu ma nyocha ogur e msalaba ,
to oonge ka , nimar osechier mana kaka nowacho . Biuru une kama nende onindoe ,
eka udhi piyo , uwach ni jopuonjrene ni osechier oa kuom joma otho , kendo otelo nyimgi odhi Galili , kuma gibiro nenee . Koro ero , asewachonu ! ”
Mongo noa e liel piyopiyo , kaluor , to kendo mor ahinya , mi giringo gidhi nyiso jopuonjrene .
To kane oyudo gidhi , ne gipo ka Yesu ochung’ e nyimgi , mi omosogi ni , “ Okueuru . ” Ne gisudo ire mi gimako tiende ka gimiye duong’ .
Eka Yesu nowachonigi niya , “ Kik ubed maluor , to dhiuru unyis owetena mondo odhi Galili , kuma gibiro nenae . ”
Kane mongo pod wuotho dhi , to moko kuom jorit nodok Jerusalem , monyiso jodolo madongo gik moko duto mane osetimore .
Eka jodolo madongo nochokore gi jodong oganda , kendo ka ne gisepimo wach , ne gimiyo joritgo pesa mang’eny ,
ka giwachonigi niya , “ Nyaka uwach ni , ‘ Jopuonjre Yesu nende obiro gotieno mi okwalo ringre ka wanindo . ’ . ”
Eka ne gimedo wachonigi ni , “ Kapo ni ruoth owinjo wachno , to wanalos kode mondo kik gimoro marach timu . ”
Joritgo nokawo pesago , motimo kaka nowachnigi . Wachno nolandore ahinya , kendo pod owachore e kind jo-Yahudi nyaka chil kawuono .
Jopuonjre apar gachiel nodhi , Galili e got mane Yesu owachonigi ni mondo gidhiye .
Kane ginene kuno , ne gigoyo chonggi piny ka gimiye duong’ to kata kamano moko kuomgi pod noriwo gi kiawa .
Yesu nosudo irgi , mowachonigi niya , “ Osemiya teko duto e polo kendo e piny ,
omiyo dhiuru ulok ogendini duto jopuonjrena , kubatisogi e nying Wuoro gi Wuowi gi Roho Maler ,
kendo kupuonjogi rito weche duto masenyisou . To winjuru ! An kodu ndalo duto nyaka giko piny . ”
Chakruok mar Wach Maber man kuom Yesu Kristo Wuod Nyasaye , nobet
kaka ondiki e kitap janabi Isaya niya , “ Eri ! Aoro jaotena mondo otel nyimi , mondo olosni yo
Ng’at moro kok e thim ni , ‘ Losuru yo ni Ruoth ! Losneuru yo moriere tir . ’ . ”
Kamano Johana Jabatiso notucho e thim , kalando wach ni mondo ji oyud batiso kaka ranyisi ni giseloko chunygi , mondo Nyasaye owenigi richogi .
Ji duto modak e piny Judea kod dala mar Jerusalem nodhi ire . Ne gihulo richogi , kendo ne obatisogi e aora Jordan .
Johana ne rwako law yie ngamia , kendo notueyo okanda mar del e nungone . Nochamo bonyo kod mor kich mae thim ,
kendo ne olando wach niya , “ Ng’ato biro bang’a man gi teko moloya , ma ok awinjora gonyo tond wuochene .
An abatisou gi pi to en obiro batisou gi Roho Maler . ”
E ndalono Yesu nobiro koa dala mar Nazareth , e piny Galili , mi Johana ne obatise e aora Jordan .
Gikanyono mane Yesu owuokie pi , ne oneno ka polo obarore , kendo noneno Roho , machalo gi akuru , ka lor kuome .
Eka duol noa e polo , ma wacho niya , “ In e Wuoda mahero . Chunya mor kodi ! ”
Gikanyono , Roho nogolo Yesu , motero e thim ,
kuma le kod ondiegi nitie , nobet kuno kuom ndalo piero ang’wen , ka Satan teme . To malaika ema ne tiyone kuno .
Kane osemak Johana moter e tuech , Yesu nodhi Galili , mi olando Wach Maber mar Nyasaye ,
kowacho niya , “ Kinde osechopo ! Loch Nyasaye chiegni . Lokreuru uwe richou , uyie kuom Wach Maber . ”
Kane oyudo Yesu wuotho e dho nam Galili , ne oneno jolupo ariyo ma Simon gi Andrea owadgi , ka chiko rech e nam gi tol .
Ne owachonigi niya , “ Luwauru mondo kar ywayo rech , to atimu joywa ji . ”
Gikanyono ne giweyo tondegi , mi giluwe .
Yesu ne odhi nyime matin gi wuoth , mi oneno owete moko ariyo ma Jakobo kod Johana , yawuot Zebedi . Ne oyudo ginie yiegi , ka giloso tondegi .
Kane Yesu onenogi kamano , noluongogi , mi giweyo Zebedi wuon-gi e yie kod jotich , mi giluwo Yesu .
Ne gitundo Kapernaum , kendo kane chieng’ Sabato ochopo , Yesu nodhi e od lemo , mopuonjo ji .
Joma ne owinje kopuonjo , ne owuoro puonjne , nimar ne ok opuonj kaka jopuonj Chik puonjo , to ne opuonjo ka ng’at man gi teko .
E kinde nogo , ng’at moro man gi jachien marach nobiro e od lemo kaywak niya ,
“ In Yesu ja-Nazareth , ilaro ang’o kodwa ? Isebiro mondo itiekwa koso ? Ang’eyi . In Ng’ama Ler moa kuom Nyasaye ! ”
To Yesu nokwero jachiendno niya , “ Ling’ , kendo wuog ia kuom ng’atni ! ”
Jachien marachno nogoyo nga’tano piny mi owuok kuome kaywak matek .
Ji duto mane ni kanyo nohum nono , mi gipenjore e kindgi giwegi ni , “ Mano wach manadi ! Me e puonj manyien ! Ng’atni nigi teko mar kwero kata mana jochiende maricho , mi winje ! ”
Kamano humb Yesu nolandore piyopiyo kuonde duto e piny Galili .
Kane gia e od lemo , Yesu kaachiel gi Jakobo kod Johana ne jodhi e dala Simon gi Andrea .
Noyudo ka min chi Simon nindo ka nigi midhusu , omiyo ne ginyiso Yesu wach tuoneno piyopiyo .
Yesu ne odhi ire , momako lwete kendo ochunge . Midhusu mane dhakono nigo norumo , kendo notiyonigi .
Kane piny ochopo odhiambo ka chieng’ osepodho , ji nokelo joma tuo duto , kaachiel gi joma nigi jochiende ir Yesu ,
kendo jogweng’no duto nochokore e nyim dhoot .
Yesu nochango ji mang’eny man gi tuoche mopogore opogore , kendo nogolo jochiende mathoth kuom ji . To ne ok oyie ni jochiende mondo owach gimoro , nikech gin ne ging’eyo ni en ng’a .
Kinyne gokinyi ka pok piny oyawore , Yesu nochiew mowuok . Nodhi kar kende e thim , mi olemo kuno .
Simon kod jowetene ne jowuok odhi dware ,
to kane giyude , ne giwachone niya , “ Ji duto dwari . ”
Yesu to nodwokogi niya , “ Nyaka wadhi e mier mamoko mokiewo kaeri , nikech kuondego bende onego olandie Wach Maber , nimar mano ema ne omiyo abiro . ”
Kamano nowuotho e piny Galili duto , kolando Wach Maber e ut lemo , kendo ogolo jochiende .
Ng’at moro ma jadhoho nobiro ir Yesu , mogoyo chonge piny , kahombe niya , “ Ang’eyo ni inyalo changa , ka ihero timo kamano . ”
Yesu nokeche , omiyo norieyo lwete , momule , kowachone niya , “ Ee , ayie ! Changi , ibed mangima . ”
Gikanyono dhoho noweyo ng’atno , modoko mangima .
Eka Yesu nogole mondo odhi , kakwere matek niya ,
“ Kik ihul ni ng’ato wachni , to dhiyo ir jadolo mondo orang dendi . Bang’e itim misango mane Musa ogolo chikne mondo otim . Mano biro nyiso ji duto ni koro ichango . ”
Ng’atno to kane osea kanyo , to ochako mana lando wachno . Adier , nolando wachno kamoro amora , ma koro Yesu ne ok nyal dhi e dala moro ka ji nene , ne en mana oko kuonde ma onge joma odakie . Kata kamano , ji moa kuonde duto nosiko ka dhi addhiya ire .
Bang’ ndalo manok , Yesu noduogo Kapernaum , mi wach nolandore ni entie .
Kuom mano ji nobiro mochokore mang’eny nyaka e dhoot , ma onge kata kama bolie luth . Kane oyudo Yesu puonjogi Wach Maber ,
jomoko ang’wen nobiro ire , koting’o ng’at man gi tuo athany .
To ne ok ginyal chopo ir Yesu , nikech ji ne ng’eny ahinya . Mano omiyo ne gipowo otuch e tado kama ochomore gi Yesu . Eka ne giloro ng’atno piny , konindo e ng’angu .
Kane Yesu oneno yie ma jogo nigo , nowacho ni ng’atno niya , “ Wuoda , richoni oweni . ”
Jopuonj Chik moko mane oyudo ni kanyo ne openjore e chunygi giwegi niya ,
“ Ere kaka ng’atni nyalo wuoyo kamano , kayanyo Nyasaye ? Onge ng’ama nyalo weyo ni ji richogi , mak mana Nyasaye kende ! ”
Gikanyono Yesu nong’eyo paro ma gin go , omiyo nopenjogi niya , “ Ang’o momiyo uparo kamano ?
Ere gima yot kuom weche ariyogi ? Wacho ni ng’at matuoni ni , ‘ Richoni oweni’ koso wachone ni , ‘ Chung’ , ikaw ng’anguni mondo idhi’ ?
To koro abiro nyisou adier ni Wuod dhano nigi teko mar weyo ni ji richogi e piny ka . ”
Eka nowacho ni ng’at matuono niya , “ Chung’ ikaw ng’anguni mondo idog dala ! ”
Ng’atno nochung’ , mokawo ng’angune odhi , ka jogo duto nene . Mano omiyo ne giwuoro ahinya kendo ne gimiyo Nyasaye duong’ , ka giwacho niya , “ Nyaka nene pok wanenoe gimoro machal kamano . ”
Yesu nochako odok e dho nam Galili , kendo ji mathoth nobiro ire , mi opuonjogi .
To kane oyudo owuotho , ne oneno jasol osuru moro miluongo ni Lawi wuod Alfayo , kobet kar solo osuru . Yesu nowachone ni , “ Luwa ! ” mi Lawi noa malo , moluwe .
Bang’e kane Yesu chiemo , e od Lawi , josol osuru mang’eny kod joricho ne chiemo kode kaachiel gi jopuonjrene , nikech ji mang’eny ne luwe .
Jopuonj Chik moko ma jo-Farisai bende noluwe , to kane gineno kochiemo gi joricho kod josol osuru , ne gipenjo jopuonjrene niya , “ Ere gima omiyo ochiemo gi josol osuru kod joricho ? ”
Yesu nowinjo ka gipenjo kamano , omiyo nowachonigi niya , “ Joma ngima ok dwar jathieth , to mak mana joma tuo ema dwaro . Ne ok abiro mondo aluong joma kare , to ne abiro mondo aluong joricho . ”
Chieng’ moro , kane oyudo jopuonjre mag Johana Jabatiso kod jo-Farisai jotueyo chiemo , jomoko nobiro ir Yesu , mopenje niya , “ Ang’o momiyo jopuonjre mag Johana Jabatiso kod mag jo-Farisai jotueyo chiemo , to jopuonjreni to ok tim kamano ? ”
Yesu nodwokogi niya , “ Uparo ni wend kisera nyalo tueyo chiemo adier , ka wuon kisera pod ni kodgi ? Ooyo , ka wuon kisera pod ni kodgi , to ok ginyal tueyo chiemo .
To ndalo biro ma nogolie wuon kisera kuomgi , kendo ginitue chiemo e ndalogo .
“ Onge ng’ama bawo law moti gi rabaw manyien , nikech kotimo kamano , to rabaw manyienno dijow law motino , mi med yieche moloyo .
Bende onge ng’ama nyalo olo divai manyien mapok ochiek e ndede moti , nikech kotimo kamano , to ndede go diyiechi mi kethre , kendo divai pukre . Kuom mano , divai manyien nyaka ol mana e ndede manyien ! ”
Kane Yesu wuotho e puothe mag ngano chieng’ Sabato , jopuonjrene nochako jako wi ngano .
Mano nomiyo jo-Farisai nopenjo Yesu niya , “ Ang’o momiyo jopuonjreni timo gima Chik okwero ni kik tim chieng’ Sabato ? ”
Yesu nodwokogi ka penjogi niya , “ Pok usomo gima ne Daudi otimo chieng’ mane kech kaye kaachiel gi joge , ka gionge gi chiemo ?
Donge ne odhi e Od Nyasaye e ndalo mane Abiathar e jadolo maduong’ , mi ochamo makati miketo e nyim Nyasaye ? Chikwa wacho ni jadolo kende ema nyalo chamo makatino , to kata kamano , Daudi nochame , momiyo koda ka joge bende . ”
Eka Yesu nomedo wacho niya , “ Sabato ne oketi nikech dhano , to dhano ne ok ochue nikech Sabato .
Kuom mano Wuod Dhano en ruoth kata mana mar Sabato bende . ”
Chieng’ moro , Yesu nodhi e od lemo , moyudo ng’at moro ma lwete otal .
Ji moko ne ni kanyo mane dwaro donjo ni Yesu kuom ketho Chik . Kuom mano ne girange ahinya mondo gine ane ka onyalo chango ng’atno chieng’ Sabato .
Yesu nowacho ni ng’at ma lwete otalno ni , “ Bi ichung’ e diere ka . ”
Eka nopenjo ji ni , “ Ere gima Chikwa oyienwa timo chieng’ Sabato ? Timo gima ber , koso timo gima marach ? Reso ngima ng’ato , koso ketho ngimane ? ” To jogo ne ok odwoko kata wach achiel .
Kane Yesu oneno ka chunygi tek , chunye nodoko malit , mi orangogi gi mirima . Eka nowacho ni ng’atno niya , “ Rie lweti . ” Ng’atno norieyo lwete , mi lwete ochango .
Kane jo-Farisai oneno kamano , ne giwuok e od lemo , mi gidhi gichokore piyopiyo gi jo-Herode , kendo gichano kaka digineg Yesu .
Yesu nowuok gi jolupne , modhi e dho nam Galili , kendo ji mathoth noluwe . Jogo noa Galili gi Judea
gi Jerusalem kod Idumea gi piny man loka aora Jordan , kaachiel gi gwenge mokiewo gi Turo kod Sidon . Ne gibiro ir Yesu nikech ne gisewinjo humb gik ma otimo .
Ogandano ne duong’ ahinya , omiyo Yesu nowacho ni jopuonjrene mondo odwarne yie obedie , mondo kik ji thung’e .
Ne oyudo osechango ji mang’eny ahinya , omiyo ji matuo nosiko ka riyore , mondo gichop ire , gimule .
E kinde duto mane jochiende maricho onenee , ne gipodho piny e nyime , ka giywak matek niya , “ In e Wuod Nyasaye ! ”
To Yesu nokwerogi matek mondo kik gihul ni en ng’a .
Bang’e Yesu nodhi e wi got moro , moluongo joma ne odwaro . Ne gidhi ire ,
mi oyiero apar gariyo kuomgi mondo obed kode , kendo odok jootene ma lando Wach Maber ,
kendo obed gi teko mar golo jochiende .
Joote apar gariyo mane Yesu oyiero e magi : Simon ( mane ochako ni Petro )
gi Jakobo kod Johana ma yawuot Zebedi , ( mane ochako ni Boanerges , tiende ni , jomrima )
gi Andrea gi Filipo gi Bartholomayo gi Mathayo gi Thoma gi Jakobo wuod Alfayo , gi Thadayo gi Simon ma jakedo ni piny ,
kod Judas Iskariot , mane ondhogo Yesu .
Bang’e Yesu nodhi e ot , mi oganda maduong’ nochako ochokore , ma koro Yesu kod jopuonjrene ne ok nyal yudo thuolo kata mana mar chiemo .
Kane owetene owinjo wachno , ne giwuok mondo gidhi giome , nikech ji ne wacho ni neko osemake .
Jopuonj Chik moko mane oa Jerusalem ne wacho ni , “ En gi jachien miluongo ni Beelzebul , ” kendo ni , “ Ruodh jochiendeno ema omiye teko mar golo jochiende . ”
Kane Yesu owinjo kamano , noluongo ji mondo odhi ire , mi nogoyonigi ngeche moko kopenjo gi ni , “ Ere kaka Satan diriembre kende owuon ?
Ka jopiny moro opogore , to pinyno ok nyal gurore .
Kata ka jodhoot moro opogore , to dhoodno ok nyal gurore .
Kuom mano , ka jo-Satan opogore e kindgi giwegi , to lochne ok nyal betie , to nyaka okethre mi orum .
“ To bende , onge ng’ama nyalo turo od ng’at maratego , mi kaw mwandune , mak mana ka okwongo otueyo ng’at marategono eka doyak ode .
“ Adier awachonu ni , richo duto mag ji nowenigi , koda ka ayany ma giyanyogo Nyasaye ,
to ng’at ma oyanyo Roho Maler , to ok nowene nyaka chieng’ , nikech osetimo richo ma ok rum . ”
Yesu nowacho kamano nikech jomoko nosewacho ni en gi jachien .
Bang’e min Yesu kod owete Yesu ne jobiro . Ne gichung’ oko e dhoot , mi gioro wach mondo oluongnigi Yesu .
Noyudo ka ji mathoth ochokore moluoro Yesu , omiyo ne gikowone wach niya , “ Meru gi oweteni jodwari oko . ”
Yesu nodwokogi kapenjogi niya , “ Mama en ng’a ? Koso owetena to ng’a gini ? ”
Eka norango ji mane obet koluorego mowacho niya , “ Neuru , magi e mama kod owetena !
Ng’ato ang’ata ma timo gima Nyasaye dwaro e owadwa gi nyamera kod mama . ”
Yesu nochako puonjo ji kendo e dho nam Galili . Oganda mane ochokore molwore ne duong’ ahinya , omiyo nodonjo e yie mobetie . Yieno ne nie pi , ka ji to ochung’ gi oko e dho pi .
Nopuonjogi weche mang’eny gi ngeche , kendo kane opuonjogi kamano , nowacho niya ,
“ Winjuru ! Ng’at moro ne odhi chuoyo ,
kendo kane oyudo ochuoyo , kodhi moko nolwar e wang’yo , mi winy obiro mochamo .
To kodhi moko nolwar kama otimo lwanda ma lowo operoree , mi ne gitwi piyo , nikech lowo ne ok tut .
Bang’e chieng’ nowuok , mowang’o cham mapod tindogo , kendo kaka tiendegi ne ok nyal donjo matut , ne gitwo piyopiyo .
Kodhi moko to ne olwar e kind kudho , kendo kudhogo nodongo mothung’ogi , mi ok ginyak .
To kodhi moko nolwar e lowo maber , omiyo ne gitwi , mi gidongo , kendo ginyak . Moko nonyago kodhi piero adek , to moko piero auchiel , kendo moko mia achiel . ”
Eka Yesu notieko , ka wacho niya , “ Ng’at man gi it mar winjo , to mondo owinji ! ”
Kane Yesu odong’ kende , jopuonjrene apar gariyo kod jomoko mane oyudo ochokore kanyo , nopenje mondo onyisgi tiend ngechego .
Nodwokogi niya , “ Un osemiu wach mopondo mar Loch Nyasaye , to joma moko ipuonjo weche duto mana gi ngeche , kaka muma wacho niya ,
‘ Kata da ging’ichi manadi , to ok ginyal ng’eyo , kendo kata da giwinji manadi , to wach ok nyal donjonigi’ nimar dipo ka giloko chunygi , mi owenigi richogi’ . ”
Eka Yesu nopenjogi niya , “ Ok uwinj tiend ngeroni adier ? Ka kamano , to koro ere kaka duwinj tiend ngero moro amora ?
Gima jachuoyo chuoyo en Wach Nyasaye .
To kodhi molwar e wang’yo e joma ochwo wachno e chunygi , kendo ka gisewinje to Satan biro , kendo gole oko kuomgi .
To kodhi mochwo e lowo motimo lwanda e joma winjo wachno , mi yie kode piyopiyo gi mor ,
to ok omok e chunygi . Omiyo ok gidag aming’a , kendo ka chandruok kata sand moro obiro nikech wachno , to gipodho piyopiyo nono .
To jomoko bende chalo gi kodhi mochwo e kind kudho . Gin joma winjo wachno ,
to paro mag piny kod ber mag mwandu , gi gombo mar gik moko , donjo e chunygi , kendo thung’o wachno , mi wachno ok nyag gimoro .
Jomoko to chalo gi kodhi mochwo e lowo maber . Giwinjo wach , mi giyiego , kendo ginyak maber , mana ka kodhi , ma moko nyak piero adek , to moko piero auchiel , kendo moko mia achiel . ”
Eka Yesu nomedo wacho niya , “ Bende ng’ato nyalo moko taya , to aye umo gi atonga , kata keto e bwo kitanda ? Donge okete mana e wi rachungi taya ?
Gimoro amora mopandi nyaka ng’ere achien , kendo gimoro amora moum nyaka elre .
Ng’at man gi it mar winjo , to mondo owinji . ”
Bende nowachonigi niya , “ Chikuru itu maber ni gima iwachonu . Rapim ma upimoe ema un bende nopimnue , to bende nomednu moloyo ,
nimar ng’at man-go ema nomedi to ng’at maongego , noma kata mana matin ma en-go ! ”
Yesu nodhi nyime kawachonigi niya , “ Loch Nyasaye chalo gi ng’at mochwoyo kodhi e puothe .
Onindo gotieno , kendo ochiew gokinyi , to e kindego duto kodhigo twi kendo dongo adonga , ka ento okia kaka mano timore .
Lowo ema miyo cham dongo . Mokwongo cham twi kaka lum , eka omino , to bang’e omoyo .
Ka cham osechiek , to ng’atno kawo pand keyo mak odeko , kendo okeyogo , nikech kinde mar keyo osechopo . ”
Bende nopenjo niya , “ Ere gima dwapimgo Loch Nyasaye ? Koso ngero mane ma dwanyisgo kaka ochal ?
Ochal gi koth karadali , ma en kodhi matinie moloyo . Ka ng’ato okawe , mopidhe ,
to odongo kendo odoko yath maduong’ie moloyo yien duto . Bedene yarore madongo , kendo winy nyalo biro , mi yue e tipone . ”
Yesu nopuonjo ji wachne gi ngeche mang’eny makamago mane ginyalo winjo .
Ne opuonjogi mana gi ngeche , to bang’e kane odong’ gi jopuonjrene kende , to onyisogi tiend weche duto .
Chieng’no godhiambo , Yesu nowacho ni jopuonjrene niya , “ Wang’aduru nam , mondo wadhi loka cha . ”
Kamano ne giweyo ji kanyo , mi jopuonjrene nodonjo e yie mane oyudo entie , mi ne gidhi kode . Yiedhi moko bende ne ni kodgi .
Bang’e ahiti mang’ongo notugore , kendo apaka ne goyo yie ma koro pi ne chiegni pong’e .
Yesu noyudo nindo kapier yie , koteno wiye gi raten . Eka jopuonjrene ne jochiewe , kawachone niya , “ Japuonj , watho , to ok idew ? ”
Yesu noa malo , mokwero yamo , kendo owacho ni nam ni , “ Ling’ ! Pie ! ” Gikanyono yamo noweyo kudho , mi nam okue .
Bang’ mano , Yesu nopenjo jopuonjrene niya , “ Ang’o momiyo uluor ? Koso pod ok uyie ? ”
To ne giluor ahinya , mi gipenjore niya , “ Ma en ng’ama nadi , ma kata mana yamo gi apaka bende winje awinjani ! ”
Ne gichopo loka machielo mar nam Galili e piny jo-Gerasi .
Gikanyono mane Yesu owuok e yie , ng’at moro nobiro ire .
Ng’atno ne nigi jachien marach , kendo ne odak mana kar yiko joma otho . Onge ng’ama koro ne nyalo tueye kata mana gi nyororo , moling’ .
Nosetue tiendene kod luetene ndalo mang’eny , to e kinde duto nochodo nyororo mane otuego luetene kendo oriado mago motuego tiendene . Ne otek ma onge ng’ama ne nyalo kete piny .
Ndalo duto ne obayo abaya e kind liete , kendo e gode , odiechieng’ gotieno , koywak kendo ong’olore gi kite .
Ne oneno Yesu kapod en gi chien , mi ne oringo ogoyo chonge e nyime ,
koywak matek niya , “ Yaye ! Yesu Wuod Nyasaye Maduong’ Moloyo ! Ilaro ang’o koda ? Kuong’rina gi nying Nyasaye ni ok nisanda . ”
Ne owacho kamano nikech ne oyudo Yesu owacho niya , “ In jachien marach , wuog oko kuom ng’atni . ”
Yesu nopenje niya , “ Nyingi ng’a ? ” Ng’atno nodwoko ni , “ Nyinga en Oganda , nikech wang’eny . ”
Eka nosiko kohombo Yesu mondo kik riemb jochiende e pinyno .
To noyudo ka kueth maduong’ mar ngurue kwayo e bath got , machiegni gi kanyo .
Omiyo jochiendego nokwayo Yesu niya , “ Terwa ir ngurue kande , mondo wadonj kuomgi . ”
Kuom mano noyie ni jochiendego , mowuok kuom ng’atno , mi odhi odonjo kuom ngurue . Eka kar romb kuethno duto , ma dirom ngurue alufu ariyo , noringo matek , karidore nyaka ei nam , mi pi onegogi pep .
Jokwadh nguruego noringo modhi olando wachno e gweng’no duto . Eka ji nowuok mondo odhi one ane gima osetimore .
Ne gibiro ir Yesu , mi gineno ng’at mane osebet ka nigi jochiende mang’eny cha , kobet piny kanyo , korwakore kendo ka wiye koro ber , mi giduto ne gidoko maluor .
Joma ne oseneno gima notimore ni ngurue , nonyiso ji wachno .
Mano omiyo jogo nokwayo Yesu mondo oa e pinygi .
Kane Yesu donjo e yie , ng’at mane oyudo nigi jochiende cha nohombe ni , “ Yie mondo wadhi kodi . ”
To Yesu ne ok oyiene , to ne owachone niya , “ Dog dala ir joodu mondo inyisgi gik madongo ma Ruoth osetimoni , kendo kaka osebedoni mang’won . ”
Kuom mano ng’atno noa kanyo , mi owuotho e piny Dekapoli , konyiso ji gik madongo mane Yesu otimone , kendo ji duto mane owinjo wachno nowuoro ahinya .
Yesu nong’ado nam , modok loka machielo , kendo oganda maduong’ nobiro , mi olwore e dhowath kanyo .
Ng’at moro ma nyinge Jairo , mane jaduong’ od lemo , nobiro kanyo , kendo kane oneno Yesu , nopodho piny e tiende ,
mohombe niya , “ Nyara matin ohewore . Yie mondo ibi iket lueti kuome , ochangi , obed mangima . ”
Kamano Yesu nowuok , modhi kode . To ji mang’eny ne luwe , kothung’e koni gi koni .
To kuomgi kanyo ne nitie dhako moro mane iye osechuer kuom higni apar gariyo .
Kata obedo ni jothieth mang’eny nosethiedhe , motieko pesane duto , to tuone nosiko kamedore ameda , ma ok nyal chango .
Noyudo osewinjo humb Yesu , omiyo nobiro modonjo ei oganda gi yoka ng’e Yesu mosudo ire ,
kowacho e chunye niya , “ Ka anyalo mulo kata mana lawe kende , to abiro ddoko mangima . ”
Kamano , nomulo law Yesu , kendo gikanyono rembe nochok , mi ong’eyo e chunye ni osechango .
To e sa nogono Yesu bende nong’eyo ni teko osewuok kuome . Omiyo nolokore ei ogandano , mopenjo niya , “ En ng’a mosemulo lawa ? ”
Jopuonjrene nodwoke ni , “ Ineno kaka ji othung’i marach , to eka pod ipenjo ng’ama omuli ! ”
To Yesu nomedo ng’iyo bathe koni gi koni mondo one ane ng’ama omule .
Dhakono nong’eyo gima osetimorene , omiyo nobiro kokirni , ka luoro omake , mi opodho e tiend Yesu , mohulone gima osetimorene .
Eka Yesu nowachone niya , “ Nyara , yieni ema omiyo ichango . Dhiyo gi kue , kendo ibed mangima chuth . ”
Kane pod Yesu wuoyo , joote moko noa e od Jairo , monyiso Jairo ni , “ Nyari osetho . Koro ere gima omiyo pod onego ichand japuonj ? ”
Yesu to ne ok odewo wachgino , to nowacho ni Jairo niya , “ Kik ibed maluor , to bed mana gi yie motegno . ”
Bang’ mano Yesu ne ok oyie ni ng’ato mondo odhi kode , mak mana Petro gi Jakobo kod Johana owadgi Jakobo .
Ne gichopo e od jaduong’ od lemo , mi Yesu noyudo ka ji kok kendo ywak , ka goyo nduru malich .
Nodonjo e ot , mopenjogi niya , “ Ang’o momiyo ukok kendo uywak ? Nyathi ok otho , to onindo aninda ! ”
Kane giwinjo kamano , ne ginyiere anyiera , to nogologi duto oko . Eka nokawo wuon nyathi gi min mare , kod joma ne en-go , mi odonjo e ot , kuma ne nyathi nitie .
Ne omako lwet nyathi , mi owachone niya , “ Talitha Kumi , ” tiende ni , “ Nyako , a malo ! ”
Eka nyathino noa malo , mowuotho . ( Ne en jahigni apar gariyo . ) Kane jogo oneno gima otimorene , dhogi nomoko .
To Yesu nokwerogi matek mondo kik ginyis ngato wachno . Eka nowachonigi ni mondo gimi nyathino chiemo ocham .
Bang’e Yesu noa kuno modok dalagi gi jopuonjrene .
Kane chieng’ Sabato ochopo , nochako puonjo e od lemo . Ji mang’eny nochokore kanyo , kendo kane giwinjo kaka opuonjo , ne giwuoro ahinya , mi gipenjore niya , “ Ere kuma ng’ani oyudoe weche gi duto ? Mano rieko manade momiyeno ? Ere kaka otimo honnigi duto ?
Donge enie japa bao ma wuod Maria cha ? Koso ok en e owadgi Jakobo gi Josef gi Juda kod Simeon kagi ? ” Kamano ne gisin kode .
To Yesu nowachonigi niya , “ Janabi imiyo duong’ kuonde duto , mak mana jogweng’gi gi wedene kod joodgi ema ochaye . ”
Ne ok onyal timo honni kuno , mak mana ni noketo lwete kuom jomoko manok , mochango .
To nowuoro ahinya kane oneno kaka gionge gi yie !
Chieng’ moro , kane Yesu wuotho e mier mokiewo kanyo , kapuonjo ji , noluongo joote apar gariyo , mi oorogi ariyo ariyo . Ne omiyogi teko mar golo jochiende ,
kendo nonyisogi ni kik giting’ gimoro kaka makati kata ndede kata pesa gidhigo e mifukegi , to mak mana ludh wuoth kende ema mondo gidhigo .
To bende noyienigi rwako wuoche gi sati achiel kende .
Nomedo wachonigi niya , “ Ot aota ma orwakue , to bedieuru nyaka ua e gweng’no .
To kamoro amora ma ji ok dwarue , to ayeuru , kendon teng’uru buch tiendu , mondo obednigi siem ! ”
Kamano joote nodhi , molando wach ni ji mondo olokre owe richogi .
Ne gigolo jochiende mang’eny , kendo ne giwiro ji matuo mathoth gi mo , mi gichangogi .
Ruoth Herode noyudo osewinjo gigo duto , nimar humb Yesu koro noselak kuonde duto . Ji moko ne wacho ni , “ En Johana Jabatiso ema osechier , kendo mano emomiyo en gi teko duto , ”
Jomoko to ne wacho ni en Elija . To moko ne wacho ni en janabi machal gi jonabi machon .
Herode to kane owinjo gik ma Yesu timo , nowacho niya , “ En Johana Jabatiso ! Ne ang’ado wiye oko , to kara osechier . ”
Herode owuon ema ne osegolo chik , mi omak Johana oter e jela . Ne ogolo chik kamano nikech Herodia chi Filipo owadgi , mane oyudo okawo .
To Johana nosiko ka kwero Herode niya , “ Ok en gima kare , kawo chi owadu ikendi . ”
Mano nomiyo Herodia obedo mamon gi Johana , kendo nodwaro nege , to ne ok onyal ,
nikech Herode noluoro Johana , kong’eyo ni en ng’at makare , kendo moluoro Nyasaye . Kuom mano , norite maber , kendo nohero winjo puonjne , kata nobedo ni puonjnego ne miyo chunye chandore kamano .
To achien , kane Herode otimo nyasi maduong’ ni ruodhi gi jodonge kod jotelo mag Galili , mondo opargo chieng’ nyuolne , Herodia noyudo thuolo mar timo gima ne odwaro .
Nyare nobiro e nyasino , mi omiel mamit ahinya , molombo Herode kaachiel gi wende . Omiyo ruoth nopenjo nyakono niya , “ Ere gima diher mondo amiyi ? Ayie miyi gimoro amora mikwaya . ”
Eka nokwong’ore niya , “ Adier akuong’ora ni namiyi gik moko duto mikwaya , kata bed mana ni en bath pinya konchiel ! ”
Kuom mano , nyakono nowuok modhi openjo min mare gima onego okwa . Min mare nodwoke ni , “ Kwa mana wi Johana Jabatiso . ”
Gikanyono nyakono noreto kadok ir ruoth , mi owachone niya , “ Adwaro ni mondo imiya wi Johana Jabatiso sani e tawo ! ”
Kane ruoth owinjo wachno chunye nodoko malit ahinya , to ne ok onyal tame , nikech kuong’ruok mane osekuong’orego e nyim wende .
Omiyo nooro askari moro piyopiyo mondo okel wi Johana Jabatiso . Kamano askarino nodhi e jela , mong’ado wi Johana ,
okelo koketo e tawo mi omiyo nyakono . Nyakono to nomiye min mare .
Kane jopuonjre Johana owinjo gima osetimoreno , ne gibiro , mi gikawo ringre Johana , giyiko .
Joote Yesu nodwogo ire , monyise gik moko duto mane gisetimo kendo gipuonjo .
Ne oyudo ji biro kendo wuok mang’eny ahinya , ma Yesu gi jootene ok nyal yudo thuolo kata mana mar chiemo . Omiyo nowacho ni jootene niya , “ Wadhiuru kamoro ma wanyalo betie kar kendwa , mondo uyudie yeyo matin . ”
Kamano ne giwuok kanyo gi yie , ka gidhi kar kendgi .
To ji mang’eny nonenogi kagidhi , mi ong’eyogi . Omiyo ji nowuok e mier duto , moringo kalworo oko , mi okwongo ni Yesu gi jootene chopo kuma ne gidhiye .
Kane Yesu ochopo , mi owuok e yie , noneno oganda maduong’no , mi okechogi , nimar ne gichalo rombe ma onge jakwath . Kuom mano , nopuonjogi weche mang’eny .
Kane piny koro dwaro yuso , jopuonjrene ne obiro ire , mowachone niya , “ Piny koro yuso , kendo kaeri en thim .
Omiyo we ni ji thuolo mondo odhi ong’iew chiemo e mier kod duke mokiewo kagi . ”
To Yesu nodwokogi ni , “ Un ema mondo umigi chiemo . ” Ne gipenjo Yesu niya , “ Idwaro ni mondo wadhi wang’iew makati moromo siling’ mia auchiel , wamigi gicham koso ? ”
Yesu nopenjo ni , “ Un gi makati adi ? Dhiuru une ane . ” Kane giserango , ne giwachone ni , “ Wan gi makati abich , kod rech ariyo . ”
Bang’ mano Yesu nowacho ni jopuonjrene mondo onyis ji obed piny e lum , ka gipogore e migepe .
Kuom mano ji nobet piny , koriedo e laini mia achiel , ma moro ka moro nitie ji piero abich .
Yesu nokawo makati abich gi rech ariyogo , mong’iyo malo , kendo oguedhogi . Eka nong’ingo makati go , momiyo jopuonjrene mondo opog ni ji . Rech ariyogo bende ne opogonigi duto ,
mi ji duto nochiemo , moyieng’ .
Bang’e ne okwany ng’injo mag makati gi rech , mi opong’o aditni apar gariyo .
Kar romb joma chwo duto mane ochiemo ne alufu abich .
Gikanyono , Yesu nowacho ni jopuonrene mondo odonj e yie , otel nyime Bethsaida , loka nam komachielo , ka en to ne pod ogonyo ji mondo odog miechgi .
Kane osegoyonegi oriti , nodhi e got kamoro mondo olem .
To kane piny oseimore , yie koro ne nie dier nam . Yesu nodong’ kende e dho nam oko .
Ne oneno ka jopuonjrene chandore gi kiewo yie , nikech yamo nogeng’onigi . Kuom mano , nodhi irgi kar kogwen , kowuotho e wi pi . Ne oyudo odwaro kadhogi ,
to kane ginene kowuotho e wi pi kamano , ne giparo ni en jachien , omiyo ne giywak ,
nimar giduto ne ginene , mi gibwok ahinya . To gikanyono , Yesu nowuoyo kodgi , kawacho niya , “ Beduru gi chir ! Kik ubed maluor . En mana an . ”
Eka nodonjo irgi e yie mi yamo okue . Ne gidhier nono ,
nimar tiend wach makati kande ne pok odonjonigi . Parogi ne odinore , ma ok ginyal ng’eyo tiend wachno .
Kane gisetieko ng’ado nam , ne gigowo Genesaret , mi gitueyo yie kuno .
Gikanyono mane giwuok e yie , ji nongeyo ni en Yesu ,
omiyo ne giringo gidhi kuonde duto e gweng’no , mi gikelo joma tuo ire konindo e piende kamoro amora mane giwinjo ni entie .
Kuonde duto mane Yesu odhiye e gweng’no , ji ne pielo jogi matuo e chirni , ka gihombe ni mondo oyie joma tuogo omulie kata mana riak lawe kende . Kamano ji duto mane omulo riak lawe ne odoko mangima .
Jo-Farisai moko gi jopuonj Chik mane oa Jerusalem , nochokore kanyakla molworo Yesu .
Ne gineno ka jopuonjre Yesu moko chiemo gi lwedo ma ok ler , tiende ni ne ok gilogo e yo ma chik jo-Farisai dwaro ,
nimar jo-Farisai kaachiel gi jo-Yahudi mamoko duto luwo tim kweregi . Ok ginyal chiemo ka ok gilogo e yo ma chikgi dwaro .
Kamano bende ok gicham gimoro mogol e chiro ka pok gilwoko , kendo giluwo chike mamoko mathoth mag kweregi , kaka lwoko aguetini gi agulini kod tewni mag mula .
Kuom mano , jo-Farisai kod jopuonj chik nopenjo Yesu niya , “ Ere gima omiyo jopuonjreni ok luw tim kwerewa , to gichiemo mana gi lwedo ma ok ler ? ”
Yesu nodwokogi ni , “ Un joma wuondore ni ohero Nyasaye ! Isaya ne ni kare kane okoro wach kuomu , kaka ondiki ni , ‘ Jogi paka mana gi dhogi , to chunygi bor koda .
Gilama kayiem nono , nimar gipuonjo chike mag dhano , mana ka gima gin chike Nyasaye ! ’ ”
Eka Yesu nomedo wachonigi niya , “ Uweyo chik Nyasaye , to umako mana chike dhano .
Mano kaka uketho chik Nyasaye mondo urit chikeu uwegi !
Musa nochiko ni , ‘ Luor wuoru gi meru’ , kendo ni , ‘ Ng’at moyanyo wuon kata min nyaka negi’
Un to upuonjo ni ka ng’ato owacho ni wuon kata min ni , ‘ Gik moko duto ma dakonyigo owal ni tich Nyasaye , ’
to chakre kanyo ok oyiene timo gimoro ni wuon kata min ni .
Kamano , kupuonjo ji mondo omak tim kwereu to umiyo chik Nyasaye bedo kayiem nono . To bende utimo gik moko mang’eny machal kamano . ”
Chieng’ machielo Yesu noluongo ji ire , mowachonigi niya , “ Un duto , winjuru gima awachonu , mondo ung’e tiende .
Onge gimoro man oko , ma , kodonjo ei dhano , to miyo odoko jaketho , to mak mana gima wuok e chunye . [
Ng’at man gi it mar winjo , to mondo owinji ! ] ”
Kane oa kuom ogandano , mi odonjo e ot , jopuonjrene nopenje tiend ngerono .
Ne odwokogi kopenjogi niya , “ Kara un bende uonge gi rieko ? Ok ung’eyo ni gimoro man oko , kodonjo ei dhano to ok nyal miyo odok jaketho ,
nimar gino ok donji e chunye , to donjo mana e iye , kendo bang’e wuok oko . ” ( Gima ne Yesu owachono nonyiso ni chiemo duto ler . )
Eka nomedo wacho niya , “ Gima wuok kuom dhano ema miyo odoko jaketho ,
nimar chuny dhano ema paro maricho wuokie mamiyo otimo gik ma ok kare , kaka chode gi kuo gi nek
gi terruok kod gombo , kaachiel gi gik mamono , kaka wuond gi anjawo gi nyiego gi kuoth gi sunga kod fuwo .
Gik marichogo duto wuok e chuny dhano , kendo miyo obedo jaketho . ”
Yesu nowuok , modhi e gweng’ machiegni gi dala mar Turo . Ne oyudo ot moro , mi odakie , to ne ok odwar ni mondo ji ong’eye . Kata kamano , mano ne ok nyalre .
Dhako moro ma nyare ne nigi jachien marach , nowinjo ni Yesu ni kuno , mi nobiro ire piyopiyo , mopodho e tiende .
Dhakono ne ok nyar jo-Yahudi , to ne onywole Foinike e piny Siria . Ne ohombo Yesu mondo ogol jachien oko kuom nyare ,
to Yesu nodwoke niya , “ We nyithindo okwong ochiem , oyieng’ mondi . Ok en gima ber wito chiemb nyithindo ni guogi . ”
To dhakono nodwoko niya , “ Ruoth , kata mana guogi manie bwo mesa bende chamo ng’injo ma nyithindo oweyo ! ”
Kane Yesu owinjo kamano , nowachone niya , “ Koro dhi adhiya dala , nikech gima iwachono . Jachien osewuok kuom nyari . ”
Kamano kane dhakono odok dala , nonwang’o nyathine konindo e kitanda , ka jachien osewuok kuome .
Yesu noa e gweng’ Turo , modhi nam Galili , koluwo Sidon , kendo kong’ado gweng’ Dekapoli .
Jomoko nokelo ng’ato ire ma ite odino , kendo ma ok nyal wuoyo maber , mi ohombe mondo oket lwete kuome .
Yesu nokawo ng’atno , motero kar kende . Noketo lith lwete ei ite , kendo ong’ulo olawo e lewe .
Eka nong’iyo polo , moomo chunye matek , mi owacho ni ng’atno ni , “ Efatha ! ” tiende ni “ Yawri ”
Gikanyono , it ng’atno noyawore , kendo lewe nogonyore , mi ochako wuoyo maber .
To Yesu nokwero ji ni kik ginyis ng’ato wachno , to kaka nomedo kwerogino e kaka ne gimedo lando wachno .
Kendo ji duto mane owinjo , nodhier nono , kawacho niya , “ Mano kaka otimo gik moko duto maber ! Kata mana joma itgi odino omiyo winjo wach , kendo joma momo omiyo wuoyo ! ”
Bang’ ndalo matin , oganda moro machielo maduong’ nochako ochokore , to ne gionge gi chiemo . Omiyo Yesu noluongo jopuonjrene , mowachonigi niya ,
“ Akecho jogo nikech gisebet koda kuom ndalo adek to koro gionge gi chiemo .
Ka aweyo gidok thurgi ka gidenyo kamano , to nong’no ditergi e yo , nikech moko kuomgi oa kuma bor ahinya . ”
To jopuonjrene nopenje niya , “ Ere kama ng’ato diyudie chiemo e thim kaeri ma dirom jogo duto ? ”
Yesu nopenjogi ni , “ Un gi makati adi ? ” Ne gidwoke ni gin makati abiriyo .
Yesu nowacho ni ji mondo obed piny . Eka nokawo makati abiriyogo , mogoyo ni Nyasaye erokamano , nong’ingogi , momiyogi jopuonjrene mondo opogni ji , mi ne gitimo kamano .
Bende ne gin gi rech moko manok matindotindo . Mago bende Yesu noguedho , mi owacho ni jopuonjrene mondo opog ni ji .
Kamano ji duto nochiemo , moyieng’ . Bang’e ne okwany ng’injo modong’ , mi oromo atonge abiriyo .
Jogo duto ne alufu ang’wen . Eka Yesu nogonyo ji , moa .
En to nodonjo e yie kaachiel gi jopuonjrene , mi odhi e gweng’ Dalmanutha .
Jo-Farisai moko nobiro ir Yesu , mochako mino kode wach . Ne gidwaro teme , omiyo ne giwachone mondo otimnigi hono moa e polo manyiso ni Nyasaye ni kode .
To Yesu noomo chunye matek , mowacho niya , “ Ere gima omiyo tieng’ ma kawuononi kwayo ni mondo otimnigi ranyisi ? Adier anyisou ni onge ranyisi ma notim ni tieng’ni ! ”
Gikanyono noweyogi , odok e yie , mi ong’ado nam odok loka machielo .
Noyudo wi jopuonjre Yesu owil , mi ok okawo makati moko odhigo , to ne gin mana gi makati achiel kende e yie .
Yesu nowachonigi niya , “ Yawuru wang’u mondo ubed motang’ ni thop jo-Farisai ko thop Herode . ”
Eka ne giwacho e kindgi giwegi niya , “ Owacho kamano nikech waonge gi makati . ”
Yesu nong’eyo gima giwacho , omiyo nopenjogi ni , “ Ang’o momiyo uwacho ni uonge gi makati ? Pok wach odonjonu , muwinjo tiend gik matimore ? Koso pod parou odinore ?
Un gi wenge , to marang’o ok unyal neno ? Bende un gi it , to ere gimomiyo ok unyal winjo ?
Ok unyal paro ni ne ang’ingo makati abich ni ji alufu abich ? Koso atonge adi mag ng’injo modong’ mane uchoko ? ” Ne gidwoke ni ne gin atonge apar gariyo .
Eka Yesu nomedo penjogi ni , “ To kane ang’ingo makati ni ji alufu ang’wen , to atonge adi mag ng’injo modong’ mane uchoko ? ” Ne gidwoke ni , “ Abiriyo . ”
Yesu nochako openjogi niya , “ To bang’ mago duto , wach pok odonjonu ? ”
Bang’e ne gidhi Bethsaida , mi jomoko nokelo ni Yesu ng’at ma muofu , ka gihombe mondo oket lwete kuome .
Yesu nomako lwet ng’atno mi ogole oko e dala . Ne ong’ulo olawo e wang’e kendo oketo lwete kuome . Eka ne openje niya , “ Bende inyalo neno gimoro ? ”
Ng’atno norango koni gi koni , modwoke ni , “ Ee , aneno ji kawuotho , to gichalo mana gi yien . ”
Eka Yesu nochako oketo lwete e wenge ng’atno , kendo kane ng’atno otemo neno matek , wengene nochango chuth , mi oneno gik moko duto malong’o .
Bang’ mano , Yesu noweye odok dalane , kokwere ni kik odog e dala mar Bethsaida .
Bang’e Yesu gi jopuonjrene ne jowuok , modhi e mier mokiewo gi Kaisaria Filipo . Kane gin e yo gidhi , nopenjogi niya , “ Ka ji loso kuoma , to uwinjo ka giwacho ni an ng’a ? ”
Ne gidwoke ni , “ Jomoko wacho ni in Johana Jabatiso , to moko wacho ni in Elija . Moko bende wacho ni in achiel kuom jonabi . ”
Eka ne ochako openjogi ni , “ Un to , uparo ni an ng’a ? ” Petro nodwoke ni , “ In e Mesia . ”
Bang’ mano Yesu nokwerogi ni kik ginyis ng’ato ni en ng’a .
Bang’ mano , Yesu nochako puonjo jopuonjrene kawacho niya , “ Wuod Dhano nyaka ne masiche mang’eny , kendo jodongo gi jodolo madongo kod jopuonj Chik nyaka dage . Enonege , to bang’ ndalo adek nochier . ”
Ne owachonigi wachno ratiro . To Petro nogole tenge , ni ok onego olos kamano .
To Yesu nolokore , morango , jopuonjrene , mi okwero Petro niya , “ Aye nyima Satandni , nikech paro mari ok paro mar Nyasaye , to mana mar dhano . ”
Eka Yesu noluongo oganda mane oyudo ochokore , kaachiel gi jopuonjrene , mi owachonigi niya , “ Ka ng’ato dwaro luwa , to nyaka okwerre owuon , mi okaw msalape kendo oluwa ,
nikech ng’ama dwaro reso ngimane , ngimane nolalne . To ng’ama wito ngimane nikech an , kendo nikech Injili , to nores ngimane .
Ere ohala ma ng’ato yudo , konwang’o piny duto , to owito ngimane ?
Koso ang’o ma ng’ato dichiw kar ngimane ?
Ka wi ng’ato kuot koda , kendo kuot gi wechena e kinde ma ji timoe richo kendo weyoe Nyasaye , to wi Wuod Dhano bende nokuod kode , kobiro e duong’ mar Wuon mare , kaachiel gi malaika maler . ”
Nomedo wacho niya , “ Adier awachonu ni nitie jomoko kuomu ka , ma ok notho kapok oneno Loch Nyasaye kobiro gi teko . ”
Bang’ ndalo auchiel , Yesu nokawo Petro gi Jakobo kod Johana , moterogi malo ewi got mabor kar kendgi , kendo kite nolokore mana e nyimgi kanyo ka gineno .
Lepe ne rieny matar mokadho , ma onge jaluoko e piny ngima ma diluok lewni mi rieny maler kamano .
Eka ne gineno Elija gi Musa ka jowuoyo gi Yesu ,
mi Petro nowacho ni Yesu niya , “ Japuonj , bedowa kaeri en gima ber ! Omiyo we wager kiche adek , ma achiel mari , to machielo mar Musa kendo moro mar Elija . ”
Nowuoyo kamano nikech luoro ne omake ahinya , kaachiel gi jowadgi mane ok ong’eyo gima dowachi .
Eka bor polo nobiro moumogi gi tipone , kendo ne giwinjo dwol moro kowacho gi e bor polono niya , “ Mae wuoda mahero ! Winjeuru . ”
Jopuonjre adekgo norango koni gi koni piyopiyo , to ne ok gineno ng’ato machielo mak mana Yesu kende ema ne ni kodgi .
Kane oyudo gilor gia e got , Yesu nokwerogi ni kik giwach ni ng’ato gima giseneno nyaka chop chieng’ ma Wuod Dhano nochierie koa kuom joma otho .
Ne gimako wachno to ne gipenjore kendgi giwegi ni , chier kuom joma otho mowachono to tiende ang’o .
Eka ne gipenjo Yesu ni , “ Ere gima omiyo jopuonj Chik wacho ni Elija nyaka bi mokwongo ? ”
Nodwokogi ni , “ Adier Elija nyaka bi mokwongo mondo olos gik moko duto obed kare . To ere gima omiyo Musa wuoyo kuom Wuod Dhano ni nyaka one masiche mang’eny , kendo ni ji nochaye ?
To awachonu ni Elija osebiro , kendo ji notimone gik moko duto mane gidwaro timo mana kaka Musa wuoyo kuome . ”
Kane gidok ir jopuonjre mamoko , ne ginwang’o ka ji mang’eny olworogi kendo ka jopuonj Chik moko mino kodgi wach .
Kane ji oneno Yesu , ne giwuoro ahinya , kendo ne giringo gidhi ire , mi gimose .
Yesu nopenjo jopuonjrene ni , “ Ang’o ma uminone wach gi jogi ? ”
Eka ng’at moro nodwoke ni , “ Japuonj , nende akeloni wuoda , nimar en gi jachien marach , maloke momo .
E kinde duto ma jachiendno obukee , to goye piny , kendo dhoge wuok bwoyo , komuodo lake kendo otal . Nende akwayo jopuonjreni mondo ogol jachiendno to notamogi . ”
Eka Yesu nowacho ni ji niya , “ Yaye , ma tieng’ ma onge yie manade ! Nyaka karang’o monego abedie kodu ? Koso anachandra kodu nyaka karang’o ? Keluru rawerano ira ka ” .
Omiyo ne gitere ir Yesu . Gikanyono mane jachiendno oneno Yesu , nomiyo rawerano ogwecho matek , mi opodho piny , kendo ong’ielore e lowo ka dhoge wuok buoyo .
Yesu nopenjo wuon nyathi niya , “ Gini osebedo ka time kama chakre karang’o ? ” Nodwoke ni , “ Osebedo katime kamano nyaka oa e nyathi ,
kendo kuom kinde mathoth gino osetemo nege , ka goye e mach kendo e pi . To kinyalo timonwa gimoro , to kechwa mondo ikonywa .
Yesu nodwoke ni , “ Ere gima omiyo iwacho ni , ‘ Kinyalo’ ? Gik moko duto nyalore ni ng’ama oyie ! ”
Gikanyono wuon rawerano nokok niya , “ Ayie to konya nikech yiena orem . ”
Yesu noneno ka ji chako sudo machiegni , omiyo nokwero jachien matek , kowacho niya , “ In jachien mamiyo rawerani doko momo , kendo ite dino , wuog oko kuom rawerani kendo kik ichak idwog kuome ! ”
Jachiendno noywak matek mi omiyo rawerano ogwecho malich kowuok kuome . Rawerano noriere kanyo ka ng’ama otho , omiyo ji duto nowacho ni , “ Otho ! ”
To Yesu nokawo lwete ka chunge mi oa malo .
Kane Yesu osedonjo e ot , jopuonjrene nopenje kar kende niya , “ Ang’o momiyo wan ne ok wanyal golo jachiendno ? ”
Yesu nodwokogi ni , “ Onge gima nyalo golo jachien ma kamano mak mana lemo kende ” .
Ne gia kuno mi ging’ado piny Galili to Yesu ne ok dwar mondo ji ong’e kuma entie ,
nikech nopuonjo jopuonjrene . Nowachonigi niya , “ Ibiro chiwo Wuod Dhano e lwet ji mi gininege , to bang’ ndalo adek enochier . ”
Ne ok giwinjo tiend wachno to bende ne giluoro penje .
Kane gichopo Kapernaum , mi gidonjo e ot , Yesu nopenjo jopuonjrene niya , “ Mbaka manadi manende ugoyo e yo ? ”
To dhogi nomoko , nikech ne oyudo gisegoyo mbaka e yo ka gipenjore ni ere ng’ama duong’ moloyo kuomgi .
Yesu nobet piny moluongo joote apar gariyo , mi owachonigi niya , “ Ka ng’ato dwaro doko jatelo , to nyaka obed chien ni ji duto , kendo nyaka obed jatich ji duto . ”
Eka nokawo nyathi moro matin mochungo e diergi . Nokwako nyathino , kowacho niya ,
“ Ng’at morwako nyathi achiel ma kama e nyinga , to orwako mana an , kendo ng’at morwaka ok orwako mana an kende , to orwako koda ka Jal mane oora bende . ”
Johana nowacho ni Yesu niya , “ Japuonj , ne waneno ng’ato ka golo jochiende e nyingi , to ne wakwere nikech ok en achiel kuomwa . ”
Yesu nodwoke , kowachonigi niya , “ Kik ukwer ng’at ma kamano , nikech onge ng’ama nyalo timo hono e nyinga , to aye wuoyo marach kuoma ,
nimar ng’at ma ok mon kodwa en jakorwa ,
awachonu adier ni , ng’at momiyou pi umodho nikech un jopuonjre Kristo noyud pokne ma onge kiawa .
“ Ka ng’ato omiyo achiel kuom joma tindo moyie kuomagi odonjo e richo , to diber moloyo kotwene pong’ mang’ongo e ng’ute , mi oling’ego e nam .
Kamano bende ka lueti ema teri e richo , to ng’ade oko nimar ber donjo e ngima ka in gi lwedo achiel moloyo witi e mach mak rum , ka in gi lwedo ariyo . [
Kuno kudni machamo ji ok thoe kendo mach bende ok thoe . ]
Bende ka tiendi teri e richo to ng’ade oko , nikech ber donjo e ngima ka in gi tielo achiel moloyo witi e mach ma ok rum ka in gi tielo ariyo . [
Kuno kudni machamo ji ok thoe kendo mach bende ok thoe . ]
Kata ka wang’i ema miyo itimo richo , to gole oko nimar ber donjo e Piny Ruoth Nyasaye ka in gi wang’ achiel , moloyo witi e mach mak rum ka in gi wengeni duto .
Kuno kudni machamo ji ok thoe kendo mach bende ok thoe .
“ Ng’ato ka ng’ato nopuodh gi mach .
Kado ber , to ka ndhathe orumo , to ere kaka nochak oyud ndhathe ? Beduru gi ndhadhu mondo ubed gi kue e kindu uwegi ” .
Yesu noa kuno , modhi e piny Judea nyaka loka aora Jordan . Ji mathoth nochako obiro ire , kendo ne opuonjogi kaka ne ojatimo .
Eka jo-Farisai moko nobiro mondo oteme kapenje niya , “ Bende chikwa oyie ni ng’ato mondo oriemb chiege ? ”
Yesu nodwokogi kapenjogi ni , “ Ere kaka ne Musa ochikou ? ”
Ne gidwoke ni , “ Musa ne oyie ni ng’ato nyalo riembo chiege , kosemiye barup weruok . ”
Yesu nowachonigi niya , “ Musa nomiyou chikno nikech wichtekou .
To e kar chakruok , kane Nyasaye ochueyo dichwo gi dhako ,
Muma wacho ni , ‘ Mano e momiyo ng’ato weyo wuon gi min , to padore kuom chiege
kendo ji ariyogo doko ringruok achiel . Kamano koro ok gin ji ariyo , to gin mana ringruok achiel . ’ .
Kuom mano , gima Nyasaye oseriwo , kik dhano pogi . ”
Kane gisedok e ot , jopuonjre Yesu nopenje wachno ,
mi onyisogi niya , “ Ka ng’ato oriembo chiege , mi okendo dhako machielo , to oterore .
Kamano bende , ka dhako oweyo chwore , mi oyie ng’at machielo okende , to oterore . ”
Ji moko nokelo nyithindo ir Yesu mondo oket lwete kuomgi , to jopuonjrene nokwerogi .
Kane Yesu oneno ka jopuonjrene kwero jogo kamano , nosin , mi owacho ni jopuonjrene niya , “ Weuru nyithindo obi ira ! Kik utamgi , nikech joma kamagi ema yudo gweth mar Loch Nyasaye !
Awachonu adier ni , ng’at ma ok oyie Loch Nyasaye gi chuny machalo gi chuny nyathi matin , ok noyud gueth mar Lochne ngang’ ! ”
Eka nokwako nyithindogo , mi oguedho moro ka moro , koketo lwete kuome .
Chieng’ moro kane Yesu ochako wuoth , ng’at moro nobiro ire ka ringo , mogoyo chonge piny e nyime , kapenje ni , “ Japuonj ! In , in ng’ama ber ! Ere gima onego atim mondo ayud ngima mochwere ? ”
Yesu nopenje ni , “ Ang’o momiyo iwacho ni an ng’ama ber ? Onge ng’ama ber , mak mana Nyasaye kende .
Donge ing’eyo chike mawacho ni , ‘ Kik ineki , kik iterri , kik ikwal , kik ihang wach , kik imechi e yor wuond , kendo ni , luor wuoru gi meru’ ? ”
Ng’atno nodwoke niya , “ Japuonj , aserito chikego duto , chakre aa e nyathi . ”
Eka Yesu nong’iyo wang’e tir , ka mor kode , mowachone ni , “ Gimoro achiel ema pod onego itim : dhiyo , ilok gigi duto pesa , mondo imi joma odhier , eka inibed gi mwandu e polo . To ka isetimo kamano , to bi iluwa . ”
Kane ng’atno owinjo wachno , wang’e nolokore , mi odhi ka chunye lit , nikech ne en jamoko ahinya .
Yesu norango jopuonjrene koni gi koni , mowachonigi niya , “ Mano kaka donjo e Piny Ruoth Nyasaye nobed matek ni joma nigi mwandu ! ”
Jopuonjrene ne ohum nono gi wechego , to Yesu nomedo wachonigi ni , “ Nyithinda , mano kaka donjo e piny Ruoth Nyasaye tek !
Yot ni ngamia kadho e wang’ sandan , moloyo jamoko donjo e Piny Ruoth Nyasaye . ”
Kane jopuonjre owinjo kamano , ne gimedo wuoro ahinya , ka gipenjore e kindgi giwegi ni , “ Kara , ere ng’ama nokwo ! ”
Yesu nong’iyo wang’gi tir , mowachonigi niya , “ Dhano ok nyal warore kende , to Nyasaye ema nyalo gik moko duto ! ”
Eka Petro nowachone ni , “ To wan waseweyo gik moko duto mondo waluwi ! ”
Yesu nodwoke , kawachonigi ni , “ Adier awachonu ni ng’ama oweyo dalane , kata owetene , kata nyiminene , kata min , kata wuon , kata nyithinde , kata lope , nikech an , kendo nikech Injili ,
to noyud mier , gi owete , gi nyimine , gi mine , gi nyithindo kod lowo nyadi mia achiel e piny ka , kaachiel gi sand bende , kendo enoyud ngima mochwere e piny mabiro .
To ji mang’eny ma koro otelo nodog chien , kendo joma koro odong’ chien notel . ”
Kane gin e yo gidhi Jerusalem , Yesu ne wuotho kotelo e nyim jopuonjrene , mane oyudo hum nono . Jpogo mane luwogi bende luoro nomako . Yesu nochako oluongo joote apar gariyo tenge , mi onyisogi gima biro timorene .
Ne owachonigi niya , “ Winjuru ! Koro wadhi Jerusalem , kuma ibiro chiwie Wuod Dhano e lwet jodolo madongo kod jopuonj Chik . Gining’adne buch tho , mi gikete e lwet joma ok jo-Yahudi .
Jogo nochare , kendo nong’ul kuome olawo , bende ginichwade , kendo gininege , to bang’ ndalo adek enochier . ”
Jakobo kod Johana , ma yawuot Zebedi , nosudo ir Yesu , mowachone niya , “ Japuonj , nitie gimoro ma wadwaro kwayi mondo itimnwa . ”
Yesu nopenjogi ni , “ En ang’o ma udwaro mondo atimnu ? ”
Ne giwachone ni , “ Chieng’ mibet e komduong’ni maler , to yie wabed buti , ka ng’at achiel obet e badi korachwich , to machielo obet e badi koracham . ”
Yesu nodwokogi niya , “ Ok ung’eyo gima ukwayo ! Uparo ni dunyal madho kikombe mar masira ma ochunore ni nyaka amadhi ? Bende disandu gi sand mibiro sandago ? ”
To ne gidwoke ni , “ Ee , dwanyal . ” Eka Yesu nowachonigi ni , “ Adier , ubiro madho kikombe ma amadho , kendo ibiro sandu gi sand misandago .
To yiero ng’ama onego bedi e bada korachwich kata koracham , to ok nie tekona . Nyasaye ema nochiw kuondego ni joma oseikinigi . ”
Kane jopuonjre apar modong’ owinjo wachno , ne gisin gi Jakobo kod Johana .
To Yesu noluongogi ire , mowachonigi niya , “ Ung’eyo ni ruodhi duto mag piny tiyo jogi gi thwon , kendo jogo man gi loch nigi teko kuom joma gitiyo .
Kuomu to , ok en kamano . To ka ng’ato kuomu dwaro bedo gi duong’ , to nyaka obed jatichu ,
kendo ka ng’ato kuomu dwaro bedo jatendu , to nyaka obed misumba jiduto .
Nikech kata Wuod Dhano bende ne ok obiro mondo ji otine , to nobiro mondo oti ni ji , kendo mondo ochiw ngimane owargo ji mang’eny . ”
Ne gichopo Jeriko , kendo kane oyudo Yesu wuok kuno gi jopuonjrene kod oganda maduong’ , jakuecho moro ma muofu ma nyinge Bartimeo , tiende ni wuod Timeo , ne oyudo obet e bath yo .
Kane owinjo ni Yesu ja-Nazareth ema kadho , nochako kok , kowacho niya , “ Yesu , wuod Daudi , kecha ! ”
Ji mang’eny nokwere ni mondo oling’ , to nomedo mana kok matek ni , “ Wuod Daudi , kecha ! ”
Yesu nochung’ , mlowacho niya , “ Luongeuru , obi ka . ” Eka ne giluongo muofuno , ka giwachone ni , “ Hapi ber ! Chung’ , oluongi . ”
Kuom mano , nobolo lawe kucho , moa malo piyo , kodhi ir Yesu .
Yesu nopenje ni , “ Ere gima idwaro mondo atimni ? ” Nodwoko ni , “ Japuonj , adwaro mondo achak anen kendo . ”
Yesu nowachone niya , “ Dhiyo , yieni ema omiyo ichango . ” Gikanyono wengene ne oyepo , mi oluwo bang’ Yesu .
Kane gin machiegni gi Jerusalem , e mier mag Bethfage gi Bethania , but got Zeituni , Yesu nooro jopuonjrene ariyo mondo otel nyime ,
kowachonigi ni , “ Dhiuru e dala man nyimu cha , kendo ka uchopo kuno , to ubiro nwang’o nyathi kanyna motue en rangach , mapok ng’ato oidho nyaka nene . Gonyeuru ukele ka .
To ka ng’ato oponjou gima omiyo utimo kamano , to wachneuru ni , ‘ Wuon-go dware , to obiro dwoke mapiyo . ’ . ”
Kamano ne gidhi mi ginwang’o nyathi kanyna kotwe e dhoot oko , to kane oyudo gigonye ,
jomoko mane ochung’ kanyo nopenjogi ni , “ Ang’o momiyo ugonyo nyathi kanynano ? ”
Eka ne gidwoko mana kaka Yesu nosenyisogi , mi jogo noyienigi gikawe .
Ne gikele ir Yesu , mi gipedho lepgi e dieng’eye , mi Yesu obetie .
Ji mang’eny nopedho lepgi e yo , to jomoko nong’ado bede yien , ema opedho e yo ,
kendo ji mane otelo kod mago mane luwo bang’e nokok niya , “ Nyasaye mondo omi duong’ ! Ogwedh ng’ama biro e nying Ruoth !
Oguedh loch mabiro mar Daudi kwarwa ! Duong’ obed ni Nyasaye e polo malo ! ”
Kamano Yesu nodonjo Jerusalem , modhi e Hekalu , kendo orango gik moko duto . To kaka piny ne koro yuso , nowuok modhi Bethania gi jopuonjrene apar gariyo .
Kinyne , kane oyudo giduogo ka gia Bethania , kech nochako kayo Yesu .
Ne oneno yadh ng’owo moro ma pote ng’eny gi kuma bor , omiyo nodhi mondo one ane ka donwang’ olemo kuome . To kane ochopo machiegni , ne onwang’o mana pote kende , nikech kinde ma ng’owo chiekie ne pok ochopo .
Nokuong’o yadhno , kowacho niya , “ Onge ng’ama nochak ocham olembi kendo nyaka chieng’ ! ” Jopuonjrene nowinje kowacho kamano .
Kane gichopo Jerusalem , Yesu nodonjo e Hekalu , mi oriembo joma ne loko ohala kod joma ne ng’iewo gik moko kanyo . Nokawo mesni mag jowil pesa kod kombe mag jolok akuche mogoyo piny ,
kendo ne ok oyie mondo ng’ato ong’adi e dier Hekalu koting’o gimoro .
Bang’ mano nopuonjo ji , kowacho niya , “ Donge ondiki e Muma ni , ‘ Oda noluong ni od lemo mar Ogendini duto’ ? Un useloke od jomecho ! ”
Jodolo madongo kod jopuonj Chik nowinjo wachno , omiyo ne gidwaro yo ma diginegego , nimar ne giluore , nikech ji duto ne wuoro puonjne .
To kane piny oyuso , Yesu nowuok , moa Jerusalem kod jopuonjrene .
Kinyne gokinyi , kane oyudo giwuotho e yo , ne gineno yadh ng’owo cha kosetwo , chakre e wiye nyaka tiende piny .
Petro noparo gima ne Yesu osewacho , mi onyiso Yesu niya , “ Japuonj , neye kaka yadh ng’owo manyoro ikuong’ocha osetwo ! ”
Yesu nodwoko , kawachonigi niya , “ Beduru gi yie kuom Nyasaye , nikech ka ng’ato oyie kuom Nyasaye adier ,
to onyalo wacho ni godni ni , ‘ Mukri , inyumri e nam’ , kendo ka ok oriwo gi kiawa , to oyie mana ni gima owachono biro timore .
Kuom mano awachonu ni ka ukwayo gimoro kulemo , to yieuru e chunyu ni usenwang’e .
To bende e kinde duto ma ichung’ kilemo , to nyaka iweni ng’ato wach moro marach ma in-go kode , mondo Wuonu mae polo oweni richoni . [
Ka ok uweyo ni jomoko richogi , to Wuonu mae polo bende ok nowenu richou . ] ”
Ne gichako giduogo Jerusalem , kendo kane Yesu wuotho e Hekalu , jodolo madongo gi jopuonj Chik kod jodongo ne jobiro ire , mopenje niya ,
“ Ere teko ma in-go , momiyo itimo gik ma kamagi ? Koso ng’ama omiyi teko mar mar timogi ? ”
To Yesu nodwokogi niya , “ Abiro penjou gimoro achiel kende , kendo ka udwoka to eka abiro nyisou kuma ayudoe teko ma atimogo gigi .
Nyisauru ane : Teko ma ne Johana batisogo ji noa kuom Nyasaye , koso noa kuom dhano ? ”
Eka jogo nochako wuoyo e kindgi giwegi ka gipenjore ni , “ Ere kaka dwadwoke ? Ka wawacho ni teko Johana noa kuom Nyasaye , to obiro penjowa gimomiyo ne ok wayie kuom Johana .
Koso dwawachi ni oa kuom dhano ? ” To ne ging’eyo ni ok ginyal wacho kamano , nikech ne giluoro ji , nimar ng’ato ka ng’ato noyie ni Johana en janabi maradier .
Kuom mano , ne gidwoko Yesu niya , “ Ok wang’eyo ” Eka Yesu nowachonigi ni , “ Ka kamano , to an bende ok anyal nyisou kuma ayudoe teko ma atimogo gigi . ”
Bang’e Yesu nochako wuoyo kodgi gi ngeche , kowacho niya , “ Ng’at moro noloso puoth mzabibu . Nochielo puodhono , mokunyo bur mibiyoe mzabibu , kendo ogerone kar rito . Eka ne oweye e lwet jopur , mi owuok odhi e piny moro mabor .
Kane kinde ma olembe chiekie ochopo , ne ooro jatichne ir jopurgo mondo oomne pokne kuom gik monyak e puodho .
To jopurgo nomako ng’atno , mogoyo kendo oriembe gi lwete nono .
Eka wuon puodho nochako ooronigi jatich moro , mi en bende jogo ne ogoye lero , kendo otimone marach .
Bang’ mano nochako ooro jatich machielo , to jali koro ne ginego anega . Ne omedo oro joote mamoko mang’eny , to jopurgo notimonigi marach , ka goyo moko kuomgi , to moko ginego .
Ng’at achiel ma koro wuon puodho ne pod odong’go monyalo oro , ne mana wuode owuon . Kuom mano e gikone nooro wuodeno ir jopurgo , koparo niya , ‘ Wuoda to ang’eyo ni gibiro miyo luor . ’ .
To kane jopurgo oneno wuodeno , ne giwacho e kindgi giwegi niya , ‘ Jali ema biro bedo wuon lowo , omiyo biuru wanege , mondo puodho odong’nwa . ’ .
Kuom mano , ne gimako wuowino , mi ginego , kendo ne giwito ringre e tok puodhono . ”
Eka Yesu nopenjogi ni , “ Koro uparo ni wuon puodho biro timo ang’o ? Donge obiro biro , mi oneg jogo , kendo okaw puodho omi jopur moko nono ?
Nyaka bed ni usesomo e Muma ni , ‘ Kidi mane jogedo odagi , ema koro osedoko kidi motegno moriwo kor ot .
Mano e tich Ruoth Nyasaye kendo en gima lichnwa miwuoro ! ’ ”
Kane jotend jo-Yahudi owinjo wechego , ne gidwaro mondo gimak Yesu , nikech ne ging’eyo ni ogoyo ngerono kuomgi . To ne giluoro oganda mane ni kanyo , omiyo ne giweye mi gidhi .
Bang’e jotend jo-Yahudi nooro jo-Farisai moko kod jo-Herode ir Yesu mondo openje wach , kodwarogo dhoge .
Kane jogo odhi ire , ne giwachone niya , “ Japuonj , wang’eyo ni in jaadiera , kendo ok iluoro wang’ ng’ato , bed ni en ng’ama nadi , to ipuonjo yor Nyasaye gi adiera . To koro nyiswa ane ka Chikwa oyie mondo wagol osuru ni Kaisar . Onego wagol koso ok onego wagol ? ”
To Yesu noneno kaka gichikone obadho , omiyo nodwokogi niya , “ Ang’o momiyo utema ? Kelnauru siling’ mondo ane ane . ”
Kuom mano , ne gikelone siling’ mi openjogi niya , “ Kidoni gi nying’ni mag ng’a ? ” Ne gidwoke ni , “ Gin mag Kaisar . ”
Eka Yesu nowachonigi niya , “ Chiwuru ni Kaisar gi Kaisar , to gi Nyasaye chiwuru ni Nyasaye . ” Kane giwinjo dwokoneno , dhogi nomoko .
Jo-Sadukai moko nobiro ir Yesu . ( Gin e joma wacho ni chier ongee . )
Ne giwachone niya , “ Japuonj ! Musa nondikonwa chik ni ka ng’ato otho , mi oweyo chiege ka onge nyathi , to owadgi ng’at mothono nyaka kaw chiegeno mondo onywolnego nyithindo .
To koro ne nitie owete abiriyo . Wuowi maduong’ nokendo dhako , to otho ka ok onywolo nyathi .
Eka owadgi maluwe notero chiegeno , mi en bende otho ka ok onywolo nyathi . Gima kamano bende ema notimore ni owadgi mar adek ,
kendo otimore ni owetene mamoko duto . Kamano , yawuowi abiriyogo duto nobedo chwo dhakono , to ok onywolo nyithindo . Bang’e dhakono bende notho .
To koro , ka jogo duto odoko mangima chieng’ chier , to dhakono nobed chi ng’a kuomgi , ka ji abiriyogo duto nokende kamano ? ”
Yesu nodwokogi niya , “ Uruenyo , nikech ok ung’eyo weche manie Muma , kata teko mar Nyasaye ,
nimar chieng’ ma joma otho chier , to ok ginikendre , to ginichal gi malaika manie polo .
To kuom wach chiero joma otho , pok usomo e kitap Musa wach bungu maliel , kaka Nyasaye nowacho ni Musa ni , ‘ An e Nyasach Ibrahim , gi Nyasach Isaka kod Nyasach Jakobo’ ?
To wang’eyo ni Nyasaye ok en Nyasach joma otho , to en Nyasach joma ngima . Adier , uruenyo mabor ! ”
Achiel kuom jopuonj Chik nowinjo kaka gigoyo mbaka , mi oneno ka Yesu odwoko jo-Sadukai kare , omiyo nopenje niya , “ Ere chik maduong’ie moloyo chike mamoko duto ? ”
Yesu nodwoke ni , “ Chik maduong’ie moloyo e ma : ‘ Winjuru un jo-Israel ! Ruoth Nyasachwa e Ruoth kende .
Heruru Ruoth Nyasachu gi chunyu duto kendo gi parou duto , kendo gi riekou duto , kendo gi tekou duto . ’ .
To chik mar ariyo e ma : ‘ Her wadu kaka iherori iwuon . ’ . Onge chik moro machielo maloyo mago . ”
Eka japuonj chikno nowacho ni Yesu niya , “ Japuonj , iwacho kare . En adier ni Nyasaye en achiel kende , kendo onge Nyasaye moro machielo mak mana en .
Ka ng’ato ohero Nyasaye gi chunye duto kendo gi parone duto kod tekone duto , bende ka ohero wadgi kaka oherore owuon , to gima otimo duong’ moloyo chiwo ni Nyasaye misengni miwang’o pep , kata misengni mamoko . ”
Kane Yesu oneno kaka ng’atno odwoke gi rieko , nowachone niya , “ Ok ibor gi Loch Nyasaye . ” Bang’ mano , onge ng’ama nohedhore penjo Yesu wach moro kendo .
Kane oyudo Yesu puonjo e Hekalu , nopenjo ji ni , “ Ere kaka jopuonj Chik wacho ni Mesia nobed nyakwar Daudi ?
To Roho Maler nomiyo Daudi owuon owacho niya , ‘ Ruoth Nyasaye nowacho ni Ruodha ni , “ Bed e bada korachwich ka , nyaka chop aket wasiki e bwo tiendi . ” ’
Ka Daudi owuon noluongo Mesia ni ‘ Ruoth’ , to koro ere kaka Mesia dibed nyakwar Daudi ? ” Oganda maduong’ mane ni kanyo nowinjo weche Yesu gi mor .
Kane opuonjo to nowacho niya , “ Beduru motang’ ni jopuonj Chik ma ohero wuotho gi lewni maboyo , kendo mohero mondo omosgi kimiyogi duong’ kuonde ma ji ochokoree ,
bende mohero kombe ma nyime e ut lemo , kendo mohero kuonde moyiedhi e sewni .
Gin e joma yako ut mond liete , ka giriasore gi lemo moyware . Gininwang’ kum marach moloyo ! ”
Chieng’ moro Yesu nobet kama omanyore gi sandug sadaka mar Hekalu , ka rango kaka ji golo chiwo . Ji mang’eny momew nochiwo pesa mathoth ,
to eka bang’e chi liel moro modhier nobiro moluto ndururu ariyo .
Yesu noluongo jopuonjrene , mowachonigi niya , “ Adier anyisou ni , chi liel modhierni osegolo chiwo maduong’ moloyo chiwo ma ji mamoko duto ogolo ,
nimar ji mamoko osechiwo mana gik ma gigolo kuom mwandugi . En to , kata obedo ni odhier kamano , to osechiwo duto ma en-go , kendo ma dokonyrego ! ”
Kane oyudo Yesu wuok e Hekalu , achiel kuom jopuonjrene nowachone niya , “ Japuonj , neye kitegi kod udigi kaka dongo ! ”
Yesu nodwoke ni , “ Donge ineno udi madongogi ? Ng’eni , onge kata kidi achiel ma biro dong’ kochung’ e wi wadgi , to giduto nowitgi piny . ”
Kane Yesu obet piny e got Zeituni , kama omanyore gi Hekalu , Petro gi Jakobo gi Johana kod Andrea ne jobiro ire kar kende ,
mowachone niya , “ Nyiswa ane kinde ma mano notimree , bende hulnwa gima notimre ma nyiso ni kinde ma gigo duto timoree osechopo . ”
Eka Yesu nowachonigi ni , “ Beduru motang’ , mondo ng’ato kik wuondu .
Ji mang’eny nobi gi nyinga , ka wacho ni , ‘ An e en’ mi ginimi ji mathoth lal .
Bende kik chunyu parre ka uwinjo mahu mag lwenje man kuonde machiegni , kata wach lwenje man kuonde maboyo . Gik ma kamago nyaka timre , to mano ok onyiso ni giko mar piny osechopo .
Ogendini noked gi ogendini wetegi , kendo ruodhi nomonj ruodhi wetegi . Piny noyiengni kuonde mopogore opogore , kendo kech bende nobedie . To masichego gin mana chakruok mar ndalo manyien .
“ Un uwegi nyaka ubed motang’ , nimar enomaku mi yalu e bura . Bende nochwadu e ut lemo , kendo unuchung’ e nyim jotelo gi ruodhi nikech an , mondo ulandnigi Injili .
To Injili nyaka landi ni ogendini duto kapok gigo duto otimore .
Ka gimakou mi giterou e bura , to kik uparru ni gima duwachi , to wachuru awacha gima omiu e sanogono , nikech weche ma ubiro wacho ok mau , to gin mag Roho Maler .
Ng’ato nondhog owadgi mondo onegi , kendo wuone nondhog nyithindgi . Nyithindo bende nolokre gi jonywolgi mi chiwgi mondo oneggi .
Ji duto nobed mamon kodu nikech an , to ng’ama otimo kinda nyaka giko ema nokwo .
“ Ka uneno Gima Kuero Makelo Kethruok kochung’ kama ok owinjore ochung’ie , to joma nie piny Judea nyaka ring dhi pondi e gode . ( Ng’ama somo wachni mondo ong’e tiende ! )
Ka ng’ato ni e tat ode , to kik olor odonj e ot ni mondo ogol gik moko odhigo .
Bende kata ka ng’ato ni oko e puodho , to kik odog dala oom lawe .
Mano kaka nobed malit e ndalogo ni mon mayach , kod mon man gi nyithindo mapod dhoth !
To kwauru Nyasaye mondo gigo kik timre e ndalo koyo ,
nimar masira manomak ji e ndalogo nobed malich ma pok oneye , chakre Nyasaye chue piny nyaka chil kawuono . To bende gima kamano ok nochak otimre kendo .
Ka dine Ruoth ok osechano mondo ong’ad kar romb ndalogo , to onge ng’ama dotony . To oseng’ado ndalo , nikech joge owuon mane oyiero .
“ Ka ng’ato owachonu e ndalogo ni , ‘ Neuru , ma e Mesia , ’ kata ni , ‘ Macha e en’ to kik uyie ,
nikech Mesia mag miriambo kod jonabi ma ok madier notuchi . Ginitim ranyisi kod honni , mondo kanyalore to giwuondgo kata mana joma Nyasaye oyiero .
Omiyo beduru motang’ , nikech asenyisou weche duto chon .
“ To e ndalo moko bang’ masirano , ‘ Wang’chieng’ noimre , kendo due ok norieny .
Sulue bende nopudhre mi lwar kaa e polo , nikech teko momakogi noyiengni . ’ .
Eka Wuod Dhano nothinyre , kabiro e boche polo gi teko malich kod duong’ maler .
Enoor malaika e tung’ piny gi tung’ piny mondo ochok joma Nyasaye oseyiero , chakre e tung’ piny konchiel nyaka komachielo .
“ Puonjreuru rieko kuom wach yadh ng’owo . Ka bedene loth , kendo ochako golo pote , to ung’eyo ni ndalo chwiri chiegni .
Kamano bende , ka uneno ka gik ma asewachonugo timore , to ng’euru ni Wuod Dhano osekayo machiegni , kendo en mana e dhoot .
Awachonu adier ni gigo duto notimre ka pok tieng’ ma kawuononi orumo .
Polo gi piny norum . Wechena to ok norum ngang’ !
“ To onge ng’ama ong’eyo chieng’ ma gigo notimre , kata sa ma ginitimree . Kata malaika mae polo , kata mana Wuowi ok ong’eyo , to Wuoro kende ema ong’eyo .
Beduru motang’ , ma ok unindi , nikech ok ung’eyo chieng’ ma gigo notimree .
Gik ma notimre chalo gi gik matimore ka ng’ato odhi wuoth kuma bor , to oweyo ni jotichne tich ma ng’ato ka ng’ato onego oti , kendo onyiso jarit rangach mondo onen .
Kamano , un bende nenuru , nikech ok ung’eyo sa ma wuon ot biroe . Onyalo biro godhiambo , kata dier otieno , kata kogwen , kata gokinyi .
To sa asaya ma obiroe to kik oyudu ka unindo .
To gima awachonu ema awacho ni ji duto bende ni ‘ Nenuru ! ’ ”
Koro ne odong’ ndalo ariyo to chop Sap Pasaka kod Sap Makati ma ok ketie Thowi . To jodolo madongo kod jopuonj Chik ne dwaro yo ma digimakgo Yesu ling’ling’ mondo ginegi ,
nimar ne gineno ni ber mondo kik gimake e ndalo Sawo , nikech dipo ka ji otimo koko .
Kane Yesu ni Bethania , ka chiemo e od Simon jadhoho , dhako moro nobiro gi chupa molos gi alabasta , moting’o mo mang’ue ng’ar ma nengo ne tek miluongo ni nard . Ne oturo ng’ut chupano mi oolo morno ewi Yesu .
Jomoko kuom ji mane ni kanyo ne mirima omako , mi gipenjore niya , “ Ang’o momiyo dhani ketho morni ?
Ka da ni oloke , to da okelo pesa moloyo siling’ alufu achiel mi opogne joma odhier . ” Kuom mano ne gidhaw gi dhakono , ka gikwere matek .
To Yesu nowachonigi niya , “ Weyeuru . Ere gima omiyo uchande ? Osetimona gima kare kendo maber .
Joma odhier ni kodu ndalo duto , omiyo unyalo konyogi kinde duto mudwaro . Anto ok an kodu ndalo duto .
Dhakoni osetimo gima onyalo . Osewiro ringra chon gi mo , mondo obed moikore ne yik .
Awachonu adier ni kamoro amora ma nolandie Wach Maber e piny duto , to gima dhakoni osetimo bende nohul kiparego . ”
Bang’e Judas Iskariot mane achiel kuom jopuonjre apar gariyo , nowuok odhi ir jodolo madongo mondo oket Yesu e lwetgi .
Kane jodologo owinjo gima okele , ne gidoko mamor ahinya , mi gisingore kode ni gibiro miye pesa . Kuom mano judas nochako rango yo ma dondhoggo Yesu .
Chieng’ mokuongo mar Sap Makati ma ok ketie Thowi , ma en chieng’ minegoe nyarombo Pasaka , jopuonjre Yesu nopenje ni , “ Ere kama idwaro ni mondo wadhi waiknie Pasaka ? ”
Eka Yesu nooro ji ariyo kuomgi konyisogi niya , “ Dhiuru Jerusalem kendo ubiro romo gi ng’at moting’o dapi . Luweuru ,
nyaka ot modonjoe , kendo nyisuru wuon odno niya , ‘ Japuonj penjo ni ere ot moikne , mobiro chamoe Sap Pasaka gi jopuonjrene ? ’
Wuon odno biro nyisou ot malach moik maler e gorofa malo . Kanyo ema mondo uiknwae gik moko duto . ”
Kamano jopuonjrego nowuok modhi Jerusalem , kendo ne ginwang’o gik moko duto mana kaka Yesu nosenyisogi , mi giiko Pasaka kuno .
Kane piny oseyuso , Yesu nobiro gi jopuonjrene apar gariyo ,
kendo kane gibet gichiemo , nowachonigi niya , “ Awachonu adier ni ng’at achiel kuomu machiemo koda ka biro ndhoga . ”
Kane giwinjo kamano , chunygi ne ochako chandore mi moro ka moro nopenje ni , “ En an koso ? ”
Nodwokogi niya , “ En ng’at achiel ma luto lwete koda e tawo kuomu un ji apar gariyo .
Wuod Dhano biro tho mana kaka Muma wacho , to mano kaka nodog malit ni ng’ama biro ndhoge ! Da obedo maber ni ng’atno ka dine ok onywole ! ”
Kane gichiemo kamano , Yesu nokawo makati moguedho , eka nong’ingo mi omiyo jopuonjrene , kowacho niya , “ Kawuru ma e ringra ” .
Bang’e ne okawo kikombe kendo ka ne osegoyo ni Nyasaye erokamano , nomiyogi mi gimethoe giduto .
Eka nowachonigi ni , “ Ma e remba mochwer ni ji mang’eny kitimonigigo Winjruok gi Nyasaye .
Adier awachonu ni , chakre kawuono ok nachak amadh divai ngang’ nyaka chop amadh divai e piny Ruodh Nyasaye . ”
Bang’ mano ne giwer , to kane gisewer , ne giwuok gidhi e got Zeituni .
Yesu nowachonigi ni , “ Uduto unuring uweya , nimar ondiki e Muma ni Nyasaye wacho niya , ‘ Ananeg jakwath , mi rombe noke ! ’
To ka osechiera , to natel nyimu adhi Galili . ”
To Petro nowachone ni , “ Kata ka ji duto oweyi , anto ok naweyi ngang’ . ”
Yesu nodwoke ni , “ Adier awachoni ni otieno ma kawuononi , ka pok thwon gweno okok diriyo , to ibiro kweda didek . ”
To Petro nokwer koramo ni , “ Ok nakwedi ngang’ , kata ka ochuno ni nyaka atho kodi . ” Jopuonjre mamoko duto bende ne owacho mana kamano .
Kane gichopo kamoro miluongo ni Gethsemane , Yesu nowacho ni jopuonjrene niya , “ Beduru kaeri , ka anto adhi lemo . ”
To nokawo Petro gi Jakobo kod Johana odhigo . Eka chunye nochako ridore koparore ahinya .
Nowachonigi niya , “ Chuny lit ma an-go lich , ma dwaro mana nega ! Beduru ka , kurito . ”
Eka nochwalore nyime matin mopodho piny , kolemo ni , kanyalore to sa mar masirano okadhne .
Nowacho niya , “ Baba ! Wuora ! In ema inyalo gik moko duto , gol kikombe mar masirani oa kuoma . To kik obed kaka an ema adwaro , to mana kaka in ema idwaro . ”
Ne odok ir jopuonjre adek kande , monwang’o ka nindo oterogi , mi openjo Petro niya , “ Simon , inindo ? Ok inyal neno kata mana kuom sa achiel kende ? ”
Eka nowachonigi ni , “ Beduru kuneno mondo ulem , kik udonj e tem . Adier chuny oyie to ringruok ema nyap . ”
Bang’ mano , ne ochako odok molemo konwoyo mana weche mane osewacho mokwongo .
Bang’e nodwogo ir jopuonjrene monwang’o ka nindo ochako oterogi , nikech wengegi ne pek ahinya , kendon ne ok ging’eyo gima digidwoke .
Ne ochako odwogo irgi mar adek , mopenjogi niya , “ Pod unindo aninda kuyueyo ? Oromo ! Sa osechopo ! Neuru , Wuod Dhano koro ichiwo e lwet joricho .
Chunguru , wadhiuru . Ero , jandhokna osekayo machiegni . ”
Kane Yesu pod loso , Judas , ma achiel kuom jopuonjre apar gariyo , notucho gi oganda man gi ligengni kod arunge , koa ka jodolo gi jopuonj Chik kod jodongo .
Jandhokno nosenyiso jogo gima obiro timo , kowachonigi niya , “ Ng’at ma ang’ amoso kanyodho e en . Makeuru , kendo dhiuru kode kurite maber . ”
Kamano kane gichopo , Judas nodhi ir Yesu piyopiyo monyodhe , komose ni , “ Japuonj ! ”
Eka jogo nomako Yesu matek .
To ng’at achiel kuom joma ne ochung’ kanyo nowuodho ligangla , mochadhogo it jatich jadolo maduong’ oko .
Yesu nopenjogi niya , “ Ere gima omiyo ubirona gi ligengni kod arunge ka joma dwaro jamecho ?
Pile yande an kodu kapuonjo e Hekalu , to ne ok umaka . To gima kama otimore mondo wach ma ondiki e Muma ochop kare . ”
Eka jopuonjrene duto noringo , moweye .
Wuowi moro noyudo luwo Yesu korwako mana law abola kende . Jogo ne otemo make ,
to nopusore moringo odhi duk , koweyo laweno e lwetgi .
Ne gitero Yesu e od jadolo maduong’ , kuma ne jodolo madongo duto gi jodongo kod jopuonj Chik oyudo chokoree .
Petro noluwo bang’e gi chien nyaka e laru mar od jadolo maduong’ , mobet kuno kooyo mach gi jorit .
Jodolo madongo kod jobura duto ne dwaro mondo oyud weche ma digidonjgo ni Yesu mondo onegi , to ne ok ginyal nwang’o ,
nikech kata obedo ni ji mang’eny nohango ne wach , to wechegi ne ok chalre .
Jomoko kuomgi nochung’ ka jigone wach niya ,
“ Ne wawinjo kowacho ni ‘ Abiro muko Hekalu ma lwet dhano ema ogeroni , to bang’ ndalo adek abiro gero machielo ma ok dhano ema ogero . ’ . ”
To kata mana gin bende wechegi ne ok chalre .
Eka jadolo maduong’ nochung’ e nyim ji duto mopenjo Yesu niya , “ Ok idwokie wach moro kuom weche ma jogi donjonigogi koso ? ”
To Yesu noling’ aling’a thi , ma ok odwoko wach moro . Jadolo maduong’ nochako openje ni , “ In e Mesia Wuod Ng’ama Imiyo Duong’ , koso ? ”
Yesu nodwoke ni , “ Ee an , kendo unune Wuod Dhano kobet e bat korachwich mar Ng’ama Nyalo Gik Moko Duto , kobiro e boche polo ! ”
Kane jadolo maduong’ owinjo kamano , ne oyiecho lawe , kowacho niya , “ Ang’o momiyo pod wadwaro joneno ?
Donge usewinjo koyanyo Nyasaye ? Un uneno ang’o ? ” Eka giduto ne ging’adone buch tho .
Jomoko kuomgi nochako ng’ulo kuome olawo , bende ne giumo wang’e kendo gigoye adhong’ , ka giwachone ni , “ Hul ane ng’ama ogoyi ! ” Jorit bende nokawe mogoye .
E kindeno duto , Petro ne ni mwalo e laru , kendo achiel kuom nyiri matiyo ni jadolo maduong’ nobiro kanyo .
Kane oneno Petro kaoyo mach , nong’iyo wang’e tir mowachone ni , “ In bende ne in kod Yesu ja-Nazareth . ”
To Petro nokwere niya , “ Ok ang’eyo , bende akia gima iwacho , ” Eka nowuok kanyo modhi e dhorangach , kendo e sa onogono , thon gweno nokok .
Nyakono nochako onene e dhorangach kuno , mowacho ni joma nochung’ kanyo ni , “ Jali bende en achiel kuomgi . ”
To Petro nochako okwer kendo . Bang’e matin , joma ne oyudo ochung’ kanyo nowacho ni Petro niya , “ Kwerie ane ka ok in achiel kuomgi , to in bende in ja-Galili . ”
Eka Petro nokuong’ore , koramo ni , “ Ok ang’eyo ng’at muwachoni ! ”
Gikanyono thwon gweno nochako okok mar ariyo , mi Petro noparo wach mane Yesu osewachone ni , “ Kapok thwon gweno okok diriyo , to nikweda didek . ” Kane oparo wachno kamano , noywak malit .
Kane piny oru gokinyi mang’ich jodolo madongo nopimo wach piyopiyo gi jodongo gi jopuonj Chik kod jobura mamoko duto . Eka ne gitueyo Yesu , mi gitero e nyim Pilato .
Pilato nopenje niya , “ In e ruodh jo-Yahudi koso ? ” Yesu to nodwoke ni , “ In ema isewacho kamano . ”
Jodolo madongo nodonjone gi weche mathoth ,
omiyo Pilato nochako openje niya , “ Ok inyal dwoko wach moro koso ? Neye weche mathoth ma jogi donjonigogi ! ”
To Yesu noling’ aling’a . Mano ne omiyo Pilato owuoro .
To higa ka higa e Sap Pasaka , Pilato ne gonyo ng’at achiel ma ji okwaye kuom joma otue .
Koro noyudo ka ng’at moro ma nyinge Baraba ne nie jela , kaachiel gi joma ne ojemo moneko , ka kedo gi joma nie loch .
Kane ji ochokore mondo okwa Pilato otimnigi kaka ne ojatimo e ndalo Pasaka ,
ne openjogi ni , “ Udwaro mondo agonynu ruodh jo-Yahudi koso ? ”
Nowacho kamano nimar nong’eyo maber ni jodolo madongo nosetero Yesu ire mana nikech nyiego .
To jodolo madongo nojiwo ji ni mondo okwa Pilato ogonynigi mana Baraba .
Eka Pilato nopenjogi kendo niya , “ To ere gima udwaro ni mondo atim ni jal muluongo ni ruodh jo-Yahudini ? ”
Ne gidwoke ka gikok niya , “ Gure e msalaba ! ”
To Pilato nochako openjogi ni , “ To ere gima rach mosetimo ? ” To ne gimedo kok moloyo , ka giwacho ni , “ Gure ! ”
Kuom mano , kaka Pilato ne dwaro timo ni ji gima gidwaro , nogonyonigi Baraba , kendo kane osegolo chik mochwad Yesu malit , nochiwe mondo ogure .
Askeche nokawo Yesu , motero e laru mar od ruoth , mi giluongo askeche mamoko duto .
Ne girwakone kandhu makwar , kendo ne giloso osimbo mar kudho , mi gisidhone .
Eka ne gimose , ka giwachone niya , “ Ruodh jo-Yahudi mondo odag aming’a ! ”
Ne gichwado wiye gi luth , kendo ging’udho kuome olawo , bende ne gigoyone chonggi piny ka gima gidende .
Kane gisetieko chare kamano , ne gilonyo kandhu makwarno oko kuome , mi girwakone lepe owuon . Eka ne gitere oko mondo gigure e msalaba .
Kane giwuotho gidhi , ne giromo gi ng’at moro ma nyinge Simon , mane oyudo biro Jerusalem , koa e gweng’ moro , mi gichuno mondo oting’ni Yesu msalape . Mano e Simon ja-Kurene ma wuon Aleksander gi Rufus .
Ne gitero Yesu kama iluongo ni Golgotha , tiende ni Kar Hanga Wich .
Ne gimiye divai moruw gi yath makueyo rem miluongo ni manemane mondo omadhi , to ne odagi madho .
Eka ne gigure e msalaba , mi gipogore lepe , ka gigoyo ombulu mondo ging’ego law ma ng’ato ka ng’ato dikaw .
Ne en sa adek onyango ka ne gigure ,
kendo weche modonjnego ondiki ewi msalaba niya , “ RUODH JO-YAHUDI . ”
Jomecho ariyo bende ne giguro kode , achiel e bathe korachwich , to machielo e bathe koracham . [
Kamano wach mondiki e Muma ni , “ Nokwane ka achiel kuom joma richo , ” nochopo kare . ]
Joma ne kadho kanyo nojaro Yesu katwenyone umgi , kendo wachone niya , “ Oo ! In mane iwacho ni ibiro muko Hekalu , mi ichak iger bang’ ndalo adek ,
koro resri ane , ilor ia e msalaba ! ”
Kamano bende e kaka jodolo madongo kod jopuonj Chik nojaro Yesu , ka giwacho e kindgi giwegi niya , “ Ne oreso jomoko , to koro en owuon dak oresre !
Ara koro Kristo ruodh Israel olor oa e msalaba ane , mondo wayie kuome ! ” Ji ariyo mane ogurego bende noyanye .
Kane sa auchiel ochopo , piny duto notimo mudho nyaka sa ochiko ,
kendo kar sa ochiko nogono , Yesu nokok matek niya , “ Eloi , Eloi lama sabakthani ? ” tiende ni , “ Nyasacha , Nyasacha , iweya nang’o ? ”
Jomoko mane ochung’ kanyo nowinjo wechego , mi owacho ni , “ Winjuru ! Oluongo Elija . ”
To ng’at achiel kuomgi noringo mokawo sipanj , onyumo e kong andwayo , mochwowo e dho odundu . Eka notere e dho Yesu gi odunduno mondo onyodhi , kowacho niya , “ Weuru , wane ane ka Elija biro biro , mi lore e msalaba ! ”
Bang’ mano , Yesu nokok matek , eka chunye ochot ;
kendo nanga mane ogeng’o Kama Ler mar Hekalu noriedore diere ariyo , chakre malo nyaka piny .
Kane jaduong’ lweny mane oyudo ochung’ e nyim msalaba kanyo oneno kaka Yesu okok ka chunye chot , nowacho niya , “ Adier ng’atni ne en Wuod Nyasaye ! ”
Mon moko bende ne ni kanyo kang’icho gi chien . Kuomgi ne nitie Maria nyar Magdala , gi Salome , kod Maria min Jakobo matin gi Jose .
Gin mon mane luwo Yesu , kendo tiyone ka gin Galili . Mon moko mang’eny mane osebiro kode Jerusalem bende ne ni kanyo .
Kane koro piny ochopo odhiambo , kendo kaka ne en chieng’ Ikruok , tiende ni chieng’ motelo ni Sabato ,
Josef ja-Arimathaya , ma jabura mogen , kendo ma bende nogeno ni none Loch Nyasaye , nodhi ir Pilato gi chir , mokwaye mondo omiye ringre Yesu .
To Pilato nowuoro kane owinjo ni Yesu osetho mana piyo kamano , omiyo noluongo jaduong’ lweny cha , mopenjo ka Yesu osetho adier .
Kane oseyudo wach kuom jaduong’ lweny , noyie ni Josef mondo okaw ringre Yesu .
Josef nong’iewo nanga , kendo kane osegolo ringre Yesu e msalaba , noboye gi nangano , mokete e bur mane osekuny ariwa e kor lwanda . Eka nong’ielo kidi maduong’ , molorogo dho bur .
Maria nyar Magdala kod Maria min Jose ne jo ni kanyo , mi oneno kama oketie ringre Yesu .
Kane chieng’ Sabato oserumo , Maria nyar Magdala gi Salome kod Maria min Jakobo ne jong’iewo mo mang’ue ng’ar mondo gidhi giwirgo ringre Yesu .
Ne gichopo kar liel gokinyi mang’ich , chieng’ Jumapil , ka chieng’ wuok .
To kane pod gin e yo gidhi , ne gipenjore niya , “ Ng’ano ma ang’ nong’ielnwa kidi molorgo dho liel ? ”
To kane giting’o wang’gi , ne gineno ka kidino oseng’iel dire , kata obedo ni ne en kidi maduong’ ahinya kamano .
Kuom mano , ne gidonjo e bur , mi ginwang’o wuowi moro morwako kandhu marachar kobet e bath bur korachwich , mi gibwok ahinya .
To wuowino nowachonigin ni , “ Kik ubwogi . Ang’eyo ni udwaro Yesu ja-Nazareth manyocha ogur e msalaba . To osechier , oonge ka . Neuru ! Kaeri e kama nyocha giketee .
Koro dhiuru unyis jopuonjrene , kaachiel gi Petro , niya , ‘ Otelo nyimu odhi Galili , kendo ubiro nene kuno kaka nowachonu . ’ . ”
Kamano mon-go nowuok oko , moringo oa kar liel , nikech kibaji malich nomakogi . To ne ok giwachone ng’ato gimoro amora , nikech ne giluor . [
Kane Yesu osechier gokinyi mang’ich chieng’ Jumapil , nofwenyore ni Maria nyar Magdala , mane osegolone jochiende abiriyo .
Dhakono nodhi mohulo wachno ni joma yande wuotho gi Yesu , mane oyudo okuyo kendo ywak .
To kane giwinjo kowacho ni Yesu ngima , kendo ni osenene , ne ok giyie wachne .
Bang’e Yesu nofwenyore ni jopuonjrene ariyo e kido machielo , kane oyudo gidok thurgi .
Ne giduogo mi ginyiso jopuonjre mamoko wachno , to ne ok giyie kodgi .
Bang’e mogik , Yesu nofwenyore ni jopuonjrene apar gachiel kane oyudo gichiemo . Noseyogi nikech ne gisedagi yie , kendo nikech chunygi ne tek , ma ok ginyal yie wach joma ne onene kosechier .
Eka nowachonigi niya , “ Dhiuru e piny duto , uland Wach Maber ni ji duto .
Ng’ama oyie kendo obatisi , nokwo , to ng’ama ok oyie , bura nolo .
Ranyisi ma joma oyie nobedgo e magi : Ginigol jochiende e nyinga , kendo ginidhum gi dhok mawendo ,
bende ka gimako thuonde , kata kapo ni gimadho kwiri moro marach , to ok ginihinyre ngang’ ! Giniket lwetgi kuom joma tuo , mi changi . ”
Kane Ruoth Yesu osewuoyo kodgi kamano , ne otere e polo , mi obet e bat korachwich mar Nyasaye .
Bang’ mano , jopuonjrene nodhi molando Wach maber kuonde duto , ka Ruoth tiyo kodgi , kendo siro wachno gi ranyisi . ]
Kuom Jaduong’ Theofilo : Ji mang’eny osetemo mondo ochan weche mane otimore kuomwa ,
ka giluwo wechena ma joma ne onenogi , kod Joland Wach Maber , onyisowa .
Kuom mano kaka an bende asenono wechego duto malong’o nyaka a chakruokgi , aneno ni ber mondo andikni mochanore maler ,
mondo ing’e ni weche mosepuonji gin adier chutho .
E ndalo Herode ruodh Judea , ne nitie jadolo moro ma nyinge Zekaria , mane achiel kuom oganda jodolo miluongo ni oganda Abija . Chiege ne nyinge Elizabeth , kendo en bende ne en nyar dhood Harun jadolo .
Giduto ne gin joma kare e nyim Nyasaye , kendo ne girito chike duto mag Ruoth Nyasaye gi chunygi duto .
To ne gionge nyathi , nikech Elizabeth ne dhako ma migumba , kendo giduto koro ne gin joma oti .
Chieng’ moro kane ogandane mar jodolo nie tich , Zekaria ne tiyo tichne mar dolo e nyim Nyasaye .
Ne oyiere gi ombulu , kaluwore gi chik mane jodolo tiyogo , mondo owang’ ubani . Kuom mano nodonjo Kama Ler mar Hekalu mar Ruoth ,
ka ji to lemo oko e kinde mane iwang’oe ubani .
Eka malaika mar Ruoth nofwenyore ni Zekaria kochung’ e bath kendo-mar-ubani korachwich .
Kane Zekaria onene , nobwok , mi odoko maluor .
To malaika nowachone niya , “ Kik ibed maluor , Zekaria ! Nyasaye osewinjo kwayoni , kendo Elizabeth chiegi biro nywoloni nyathi ma wuowi , michak ni Johana .
Inibed mamor konywole , kendo ji mang’eny bende nobed mamor ,
nimar enobed ng’at maduong’ e nyim Ruoth Nyasaye . Ok nomadh kong’o kata gimoro amora ma mero ji , kendo chakre nywolne enobed kopong’ gi Roho Maler .
Enoduog jo-Israel mang’eny ir Ruoth Nyasachgi .
Enotel e nyim Ruoth gi teko kod duong’ , mana ka teko kod duong’ mar janabi Elija . Enochak okel winjruok e kind wuone gi nyithindo , bende enolok joma wigi tek mondo oluw rieko mar joma kare . Kamano enoik ni Ruoth Nyasaye oganda mowinjore bedo joge . ”
Zekaria nopenjo malaika niya , “ Ere kaka dang’e ni wachni en adier , nikech an ng’at moti kendo chiega bende hike oniang’ ? ”
Malaika nodwoke ni , “ An e Gabriel , mochung’ e nyim Nyasaye . En ema oseora mondo alos kodi , kendo anyisi wach maberni .
To winji ! Koro ibiro bedo momo ma ok ilosi nyaka chop gigo timre , nikech ok iseyie gi wachna mabiro timore adier , ka kinde moketne ochopo . ”
To e kinde no duto , ji ne rito Zekaria , kendo ne giwuoro ahinya kaka odeko e Hekalu !
To kane owuok oko , ne ok onyal wuoyo kodgi , omiyo ne ging’eyo ni oseneno fweny e Hekalu . Ne ochung’ e nyimgi , konyisogi gik moko mana gi lwete , nikech ne ok onyal wuoyo .
Kane Zekaria otieko ndalone mag tich , ne odok dala .
Bang’e Elizabeth chiege nomako ich , kendo ne ok owuok oko kuom dueche adek , koparo ni ,
“ Gima otimorenani , Ruoth ema otimo . Osetimona ng’wono mondo ogolna wichkuot ma asebedogo e nyim ji . ”
Kane Elizabeth nigi ich mar dueche auchiel , Nyasaye nooro malaika Gabriel mondo odhi e piny Galili , e dala moro miluongo ni Nazareth .
Ne oore ir nyako moro mane osetimo osiep mar kend gi ng’at moro ma nyakwar Daudi , ma nyinge Josef . Nyakono to ne nyinge Maria .
Malaika nobiro ire , mowachone niya , “ Misawa ! Ruoth ni kodi , kendo oseguedhi ahinya . ”
To kane Maria owinjo wechego , chunye nochandore ahinya , koparo gima omiyo omose kamano .
Malaika nowachone ni , “ Kik ibed maluor , Maria , nikech Nyasaye osetimoni ng’wono .
Ibiro mako ich , kendo ninywol nyathi mawuowi , michak nyinge ni Yesu .
Enobed gi duong’ , kendo noluonge ni Wuod Nyasaye Maduong’ Moloyo . Ruoth Nyasaye nokete ruoth kar Daudi kwar mare ,
mi enobed ruodh nyikwa Jakobo nyaka chieng’ , kendo lochne ok norum . ”
To Maria nopenjo malaika niya , “ Ere kaka mano nyalo timore , to pod an nyako silili kama ? ”
Eka malaika nodwoke ni , “ Roho Maler biro lor kuomi , kendo teko mar Nyasaye Maduong’ Moloyo biro umi . Kuom mano , nyathi maler mibiro nywolono noluong ni , ‘ Wuod Nyasaye’ .
Bende ng’e ni Elizabeth , wayu moti cha , osemako ich nyathi mawuowi , kendo dhako ma yande iluongo ni migumbano , koro nigi ich mar dueche auchiel ,
nikech onge gima nyalo tamo Nyasaye . ”
Maria nowachone niya , “ Eri an ka , an jatich Ruoth . Ber mondo otimrena kaka iwachono . ” Eka malaika noweye modhi .
Bang’ mano Maria nowuok , moreto kodhi e dala moro e piny gode mag Juda .
Ne odonjo e od Zakaria , momoso Elizabeth ,
to kane Elizabeth owinjo mos Maria , nyathi notugo e iye . Eka Roho Maler nopong’e ,
mokok kowach niya , “ Oguedhi moloyo mon duto , kendo nyathi mibiro nywolo bende ogwedhi !
Koro anto an ng’a , momiyo min Ruodha obiro lima ?
Adier awachoni ni e sa ma awinjo kimosae nyathi manie iya notugo gi mor .
Mano kaka in jahawi kuom yie ni wach ma Ruoth ooroni biro timore . ”
Maria nowacho niya ,
“ Chunya pako Ruoth ! Adier , amor nikech Nyasaye Jawarna ,
nimar osepara , an jatichne ma jachan . Chakre kawuono , tienge duto noluonga ni ng’ama oguedhi ,
nikech gik madongo ma Nyasaye Manyalo Gik Moko Duto osetimona . Mano kaka en Ng’ama Ler !
Otimo ng’wono ni joma oluore , e tienge duto .
Oserieyo bade motegno , mi okeyo josunga , kaachiel gi parogi , kucha .
Oseriembo ruodhi e kombegi , kendo oseting’o jochan malo .
Oseyieng’o joma odenyo gi gik mabeyo , to joma omew oseriembo gi lwetgi nono .
Osekonyo jo-Israel jotichne ,
bende oseparo Ibrahim kod nyikwaye , motimonigi ng’wono nyaka chieng’ kaka nosingore ni kwerewa ni notim . ”
Maria nobet gi Elizabeth kuom dueche adek , eka nodok thurgi .
Koro kinde nochopo ma onego Elizabeth nywolie , mi ne onywolo nyathi ma wuowi .
Kane joodgi kod jogweng’gi owinjo ng’wono maduong’ mane Ruoth osetimone , giduto ne gidoko mamor , kaachiel kode .
Eka chieng’ mar aboro , ne gibiro mondo giter nyathi nyangu , kendo ne gidwaro chake ni Zakaria , nying wuon mare .
To min mare nowacho niya , “ Ooyo , nyinge en Johana . ”
To ne giwachone ni , “ Onge jaodu moro mochak nyingno . ”
Eka ne giwuoyo gi wuon nyathi gi lwetgi , ka gipenjo nying’ modwaro chake .
Zakaria nokwayo bao , mi ondikoe ni , “ Nyinge en Johana , ” mi giduto ne giwuoro !
Gikanyono dho Zekaria noyawore , kendo lewe nogonyore mi ochako wuoyo kodendo Nyasaye .
Luoro nomako jogweng’gi duto , kendo wechego nolandore e piny gode mag Judea duto .
Ji duto mane owinjo wachno nosiko kaparo wachno e chunygi , kendo kawuoro ni , “ Nyathini nobed ng’at malich manadi ! ” To nikech adier Ruoth ne ni kode .
Roho Maler nobiro mopong’o Zekaria , wuon Johana , mi okoro wach kama :
“ Wapakuru Ruoth ma Nyasach Israel , nikech ne obiro konyo joge , mi owarogi .
Osekelonwa Jawar maratego , moa e dhood Daudi jatichne , mana kaka nosingore .
Nosingore kamano nyaka nene , komiyo jonabine maler wacho ni
obiro resowa e lwet wasikwa , kendo e teko joma mon kodwa duto .
Ne owacho bende ni notimni kwerewa ng’wono , kendo ni nopar singruokne maler .
Mano e singruok mane otimo ni kwarwa Ibrahim ,
kokuong’ore ni noreswa e lwet wasikwa kendo ni nomi watine maonge luoro ,
kwabedo maler kendo malong’o e nyime ndalo duto mag ngimawa .
To in nyathina , noluongi ni , janabi mar Ng’ama Duong’ Moloyo . Initel nyim Ruoth mondo ilosne yo ,
kinyiso joge ni giniyud warruok , ka richogi owenigi .
Mano notimre nikech Nyasachwa ng’won kendo muol . Enomi Jal mawuok e polo , machalo gi ler mar okinyi , limwa ,
mondo orieny kuom joma odak e mudho , kendo e tipo mar tho , kendo mondo otawa e yo mokue . ”
Nyathi ma Johana nodongo , modoko motegno e chunye , kendo nodak e thim nyaka nochopo chieng’ mane owuok , monyisoree ratiro e nyim jo-Israel .
E ndalogo , Kaisar Augusto ruodh jo-Rumi nogolo chik mondo okwan ji duto e pinye , kendo ondik nyinggi .
Kueno mokwongono notimore ka Kwirinio e ruodh Siria .
Ng’ato ka ng’ato nodhi mondo okwane mana e dalagi .
Kuom mano Josef bende nowuok oa Nazareth e piny Galili , modhi piny Judea e dala miluongo ni Bethlehem , kuma ne onywolie ruoth Daudi . Nodhi kuno nikech ne en nyakwar Daudi ,
mondo okwan-gi gi Maria mane oyudo gisetimogo osiep mar kend . Maria ne nigi ich ,
kendo ka ne gin Bethlehem , kinde mar nywolne ne ogik ,
mi ne onywolo nyathine makayo mawuowi . Ne oboye gi nanga , mi opiele e sanduk mimiyoe dhok chiemo e kisika dhok , nikech thuolo ne onge e od welo .
Ne nitie jokwath moko e gweng’no mane nindo oko karito jambgi .
Ne gipo ka malaika mar Ruoth obiro mochung’ butgi , kendo duong’ maler mar Nyasaye norieny moluorogi . Kibaji nogoyogi malich ,
to malaika nowachonigi ni , “ Kik ubed maluor , nikech akelonu wach maber ma biro miyo ji duto bedo mamor ahinya .
Kawuono osenywolnu Jawar e dala Daudi . En Mesia ma Ruoth .
To gima biro bedonu ranyisi e ma : ubiro nwang’o nyathi makwar mobo gi lep nyithindo , kopiel e kisika dhok . ”
Gikanyono oganda maduong’ mar malaika mag polo ne joriwore gi malaikano , mi ne gipako Nyasaye ka giwer ni ,
“ Duong’ obed ni Nyasaye e polo malo , kendo kue obedi e piny , ni joma Nyasaye oyiero ! ”
Kane malaika oseweyo jokwath modok e polo , jokwath nowacho e kindgi giwegi niya , “ Wadhiuru Bethlehem mondo wane ane gima osetimore , ma Ruoth osenyisowani . ”
Kuom mano ne giwuok gidhi ka gireto , mi ginwang’o Maria gi Josef , kod nyathi makwar kopiel e sanduk mimiyoe dhok chiemo e kisika dhok .
Kane jokwath oneno nyathino , ne gihulo gima ne malaika osenyisogi kuome .
Ji duto mane ni kanyo nowuoro ahinya , kowinjo weche mane jokwath owachonigi .
Maria nokano wechego duto e chunye , koparogi ahinya .
Jokwath nodok kapako Nyasaye kuom gik mane gisewinjo kendo gineno , mana kaka malaika nosenyisogi .
Bang’ ndalo aboro , kinde nochopo mondo oter nyathi nyangu , mi nochake ni Yesu , nying mane malaika osechake kapok omak ichne .
Kane kinde ochopo mondo Josef kod Maria jopuodhre kaka chik Musa dwaro , ne gikawo Yesu , mi gitero Jerusalem , mondo gichiwe ni Ruoth Nyasaye ,
kaka ondik e chik Ruoth Nyasaye ni , “ Nyathi ka nyathi mawuowi makayo nyaka wal ni Ruoth . ”
Bende ne gidhi mondo gitim misango mar akuch odugla ariyo kata nyithi akuru ariyo , kaka chik Ruoth dwaro .
E kindeno ne nitie ng’at moro Jerusalem , ma nyinge Simeon . Ne en ng’at makare , moluoro Nyasaye , kendo nogeno ni Mesia biro biro reso Israel . Roho Maler ne ni kode ,
kendo nosenyise ni ok notho ka pok oneno Mesia ma Ruoth Nyasaye biro oro .
Roho Maler notero Simeon nyaka e Hekalu , kendo kane jonywol Yesu okelo nyathigi e Hekalu mondo otimne kaka chik dwaro ,
Simeon nokawe moriwe e bade , mi odendo Nyasaye kowacho niya ,
“ A Ruoth , koro inyalo weya , an jatichni , adhi gi kue , mana kaka nisingori ,
nikech aseneno warruok mikelo gi wang’a owuon . Iseike e nyim ogendini duto mana ka gineno .
En ler mabiro menyo yo ni ogendini ma ok ong’eyi ,
kendo ma biro kelo duong’ ni jogi Israel . ”
Wuon nyathi gi min mare ne jowuoro weche mane Simeon wacho kuom nyathigi .
Simeon noguedhogi , mowacho ni Maria min nyathino niya , “ Nyathini oketi mondo ji mang’eny ochung’ e Israel , kendo enobed ranyisi ma ji dagi .
Kamano paro mopondo mae chuny ji mang’eny nofwenyre , kendo in bende inine malit , mana ka gima ligangla ochwowo chunyi . ”
Ne nitie janabi madhako ma nyinge Ana nyar Fanuel , ma jadhood Asher . Ne en dhako moti ahinya . Ne okende ka en nyako , mi obet gi chwore kuom higni abiriyo ,
to bang’e nobet chi liel nyaka odoko ja higni piero aboro gang’wen . Ne osiko komiyo Nyasaye duong’ e Hekalu odiechieng’ gotieno , kotueyo chiemo kendo olemo .
E sa mane Simeon oguedhoe jonywol Yesu , dhakono nochopo , mogoyo ni Nyasaye erokamano . Eka nowuoyo kuom nyathino ni ji duto mane ogeno ni Nyasaye biro reso Jerusalem .
Kane Josef kod Maria josetieko timo gik moko duto kaka chik Ruoth dwaro , ne gidok dalagi Nazareth e piny Galili .
Nyathino nodongo , modoko motegno . Ne en gi rieko mathoth , kendo hap Nyasaye ne ni kode .
Higa ka higa , jonywol Yesu ne dhi Jerusalem e Sawo mar Pasaka .
Kane Yesu odoko jahigni apar gariyo , ne gidhi giduto e Sawono kaka ne gijatimo .
To kane Sawo oserumo , ne gichako wuoth mondo gidog dala . Nyathi ma Yesu to nodong’ Jerusalem , ka jonywolne kia .
Ne giwuotho kuom odiechieng’ achiel , ka gigalo ni en ei oganda . Eka ne gichako manye kuom wedegi kod osiepegi ,
to ne ok giyude . Omiyo ne gidok manye Jerusalem .
Bang’ ndalo adek , ne ginwang’e e Hekalu , kobet e dier jopuonj jo-Yahudi , kowinjo puonjgi , kendo openjogi weche .
Ji duto mane owinjo wechene ne ohum nono kuom riekone kod duokone .
Jonywolne nowuoro konene , mi min mare nopenje niya , “ Nyathina , marang’o itimonwa kamano ? Wasebet kwadwari gi wuoru , kwaparore ahinya ! ”
To Yesu nodwokogi niya , “ Ere gimomiyo ne udwara ? Donge ne ung’eyo ni onego abed e od Wuora ? ”
To ne ok giwinjo tiend gima ne owachonigi .
Eka noa kodgi , mi gidok Nazareth , kendo ne odak kodgi kuno komiyogi luor . To min mare nokano gik moko duto mosetimore e chunye .
Yesu nodongo , kendo riekone nomedore ahinya , ka Nyasaye gi ji medo bedo mamor kode .
E higa mar apar gabich mar loch Kaisar Tiberio ruodh jo-Rumi , ka Pontio Pilato ne ruodh Judea , to Herode ne ruodh Galili , kendo Filipo owadgi ne ruodh pinje mag Iturea gi Trakoniti , to Lusania ne ruodh Abilene ,
kendo Anas gi Kaiafa ne jodolo madongo , wach Nyasaye nobiro ni Johana wuod Zekaria e thim .
Nowuotho e gwenge duto mokiewo gi aora Jordan , kolando wach ni ji mondo oyud batiso kaka ranyisi ni giseloko chunygi , mondo Nyasaye owenegi richogi .
Mano notimore kaka ondiki e kitap Isaya janabi ni , “ Ng’at moro kok e thim niya , ‘ Losuru yo ni Ruoth ! Losneuru yo moriere tir !
Hohni duto nobugi , kendo gode duto nopie . Kuonde mogondore nochikre tir , kendo yore motimo gogni nobed maler .
Bang’e ji duto none kaka Nyasaye waro ji adier . ’ . ”
Ji mang’eny nobiro ir Johana mondo obatisgi , kendo nowachonigi niya , “ Un nyithind thuonde ! En ng’a mane onyisou ni mondo uring utony e kum mabiro ?
Timbeu ema mondo onyis ni useloko chunyu adier , to kik upar ni ubiro tony nikech un nyikwa Ibrahim , nikech awachonu adier ni Nyasaye nyalo kawo kitegi , mi lok nyikwa Ibrahim .
Kata mana kawuono le oseketi e tiend yien , omiyo yien duto ma ok nyag olemo mabeyo ibiro tong’ oko , mi wit e mach ! ”
Eka ji nopenje ni , “ To kara ere gima onego watim ? ”
Nodwokogi niya , “ Ng’at man gi sede ariyo nyaka chiw achiel ni ng’at ma ongego , kendo ng’at man gi chiemo bende nyaka pog ni joma ongego . ”
Josol osuru bende nobiro ir Johana mondo obatisgi , mi ne gipenje niya , “ Japuonj , ere gima onego watim ? ”
Ne odwokogi ni , “ Kik usol osuru moloyo kaka chik dwaro . ”
Askeche moko bende ne openje ni , “ Wanto , ere gima onego watim ? ” Ne odwokogi niya , “ Kik uma ng’ato pesane gi thwon , kata kujigone wach , to pok muyudo ema mondo oromu . ”
Ji ne ochako bedo gi geno ka giparo ni mita Johana e Mesia .
To Johana nowachonigi duto niya , “ An abatisou gi pi , to ng’ato biro bang’a man gi teko moloya , ma ok awinjora kata mana gonyo tond wuochene . En obiro batisou gi Roho Maler gi mach .
Bende en gi rapiedhi e lwete mondo opiedhgo cham duto maler , kokano cham e deche , to mihudhi owang’o e mach ma ok tho . ”
Johana nojiwo ji gi weche mang’eny ma kamago , kolando nigi Wach Maber .
To kane okwero Herode kuom kawo Herodia chi owadgi , kendo kuom timo gik maricho mathoth ,
Herode nomake , mokete e jela . Kamano Herode notimo gima rachie moloyo .
Kane ibatiso ji duto , Yesu bende ne obatisi . Eka kane oyudo olemo , polo noyawore ,
mi Roho Maler nolor kuome e kido machalo gi akuru . Eka duol noa e polo , mawacho niya , “ In e Wuoda ma ahero . Chunya mor kodi . ”
Yesu nochako tich ka en ja higni piero adek . Ji ne paro ni ne en wuod Josef . Josef to ne en wuod Eli ,
wuod Mathat , wuod Lawi , wuod Melki , wuod Janai , wuod Josef ,
wuod Matathia , wuod Amos , wuod Nahum , wuod Esli , wuod Nagai ,
wuod Maath , wuod Matathia , wuod Senein , wuod Josek , wuod Joda ,
wuod Joanan , wuod Resa , wuod Zerubabel , wuod Shealtiel , wuod Neri ,
wuod Melki , wuod Adi , wuod Kosam , wuod Elmada , wuod Er ,
wuod Joshua , wuod Eliezer , wuod Jorim , wuod Mathat , wuod Lawi ,
wuod Simeon , wuod Juda , wuod Josef , wuod Jonam , wuod Eliakim ,
wuod Melea , wuod Mena , wuod Matatha , wuod Nathan , wuod Daudi ,
wuod Jesse , wuod Obed , wuod Boaz , wuod Salmon , wuod Nashon ,
wuod Aminadab , wuod Admin , wuod Arni , wuod Hezron , wuod Perez , wuod Juda ,
wuod Jakobo , wuod Isaka , wuod Ibrahim , wuod Tera , wuod Nahor ,
wuod Serug , wuod Reu , wuod Peleg , wuod Eber , wuod Shela ,
wuod Kainan , wuod Arfaksad , wuod Shem , wuod Noa , wuod Lamek ,
wuod Methusela , wuod Enoka , wuod Jared , wuod Mahalalel , wuod Kainan ,
wuod Enos , wuod Seth , wuod Adam , wuod Nyasaye .
Yesu noa Jordan kadok thurgi kopong’ gi Roho Maler . Roho ne telone e thim koni gi koni
kuom ndalo piero ang’wen ka Satan teme . E ndalogo duto ne ok ocham gimoro , omiyo kane ndalogo orumo to nowinjo ka kech kaye .
Satan nowachone niya , “ Ka in Wuod Nyasaye adier , to nyis kidini olokre kuon . ”
To Yesu nodwoke niya , “ Muma wacho ni , ‘ Dhano ok nyal bedo mangima nikech chiemo kende . ’ . ”
Eka Satan notere e wi got malo , monyise pinje duto mag piny ka diemo wang’ .
Nowachone ni , “ Abiro miyi loch mag pinje duto gi dwong’gi nikech nomiyagi kendo anyalo miyogi ng’ama an ema ahero .
Emomiyo kigoyo chongi piny milama , to magi duto nobed magi . ”
To Yesu nodwoke ni , “ Muma wacho ni , ‘ Ng’ato nyaka lam mana Ruoth Nyasache kendo en kende ema nyaka otine . ’ . ”
Eka Satan notero Yesu Jerusalem mi okete e osuch Hekalu , kowachone niya , “ Ka in Wuod Nyasaye adier , to chikri piny ,
nikech Muma wacho ni , ‘ Nyasaye biro keto malaikane mondo oriti . ’ .
Bende ondik ni , ‘ ginitayi gi lwetgi mondo kik ichwany tiendi e kidi . ’ . ”
Yesu to nodwoke niya , “ Muma wacho ni , ‘ Kik item Ruoth Nyasachi . ’ . ”
Kane Satan osetieko temo Yesu , e yore duto kamano , ne oweye nyaka chieng’ machielo .
Eka Yesu nodok Galili gi teko mar Roho Maler , kendo humbe nolak e gweng’no duto .
Ne opuonjo e ut lemo , kendo ji duto ne opuoye ahinya .
Bang’e Yesu nodhi Nazareth , kuma ne odongoe , kendo chieng’ Sabato , ne odhi e od lemo , kaka ne ojatimo . Nochung’ mondo osom Muma ,
mi omiye kitap janabi Isaya . Ne oelo kitabu , mosomo kama ondikie niya ,
“ Roho mar Ruoth Nyasaye ni kuoma , nikech oseyiera mi owira , mondo aland Wach Maber ni joma odhier . Oseora mondo ahul ni joma otue ni koro ogonygi , kendo ni muofni ni oyaw wengegi , bende ni , mondo ahul ni joma isando ni giyudo thuolo
kendo oseora mondo ahul ni , ma e higa ma Ruoth Nyasaye biro resoe joge . ”
Kane Yesu nosesomo wechego , noumo kitabu , mi odwoko ni jatich od lemo . Eka nobet piny mondo opuonji , kendo ji duto mane ni e od lemo ne jochomo wang’gi kuome .
Nowachonigi niya , “ Tinendeni , wach musewinjo kisomonuno ochopo kare . ”
Jogo duto nopwoye ahinya , kendo ne giwuoro weche mang’won mane wuok e dhoge , mi gipenjore ni , “ To donge jali en wuod Josef ? ”
Nowachonigi niya , “ Ang’eyo ni ubiro goyona ngero ni , ‘ In jathieth , thiedhri ane iwuon . ’ . To bende ubiro wa chonani , ‘ Wasewinjo gik mane itimo Kapernaum , to koro timgi ane e pinyu ka ! ’ ”
Eka nomedo wachonigi ni , “ Onge janabi ma ji yiego e dalagi owuon .
Adier awachonu ni ne nitie mond liete mang’eny e Israel e ndalo Elija , kane koth olal kuom higni adek gi nus mi kech maduong’ omako piny duto .
To ne ok oor Elija ir moro kata achiel kuomgi , to mak mana ir chi liel ma nyar piny moro nono e dala mar Zarefeth e piny Sidon .
Bende ne nitie jodhoho mang’eny e Israel e ndalo janabi Elisha , to onge kata achiel kuomgi mane ochangi , mak mana Naaman ja Siria . ”
Kane ji mane nie od lemo owinjo wechego , mirima mager nomakogi giduto .
Ne gichung’ , mi gichwalo Yesu gigolo oko e dala , ka gitere e wi got kama ne ogerie dalagi , mondo gidhire piny kathirathira ,
to nokadho akadha e kindgi moa odhi .
Bang’e Yesu nodhi dala mar Kapernaum e piny Galili , mi opuonjo ji kuno chieng’ Sabato .
Ne giwuoro kaka opuonjo , nikech wechene ne nigi teko .
To ne nitie ng’at moro e od lemo kanyo , mane nigi jachien marach . Ne okok matek niya ,
“ Yaye , Yesu ja-Nazareth , ilaro ang’o kodwa ? Isebiro mondo itiekwa koso ? Ang’eyi ! In Ng’ama Ler moa kuom Nyasaye ! ”
To Yesu nokwero jachiendno niya , “ Ling’ kendo wuog ia kuom ng’atni ! ” Jachien marachno nogoyo ng’atno piny e nyimgi , mi owuok kuome ma ok ohinye ngang’ .
Ji duto mane ni kanyo nohum nono , mi giwacho e kindgi giwegi niya , “ Magi weche manadi ma owachogi ? Okwero jochiende gi teko maduong’ kendo giwuok awuoka ! ”
Kamano humb Yesu nolandore kuonde duto e gweng’no .
Yesu noa e od lemo mi odhi e od Simon , to min chi Simon ne nigi tuo midhusu matek , omiyo ne gikwayo Yesu mondo ochange .
Yesu nodhi mochung’ e bath dhakono , eka nokwero midhusu , mi midhusu oweye . Gikanyono noa malo motiyonigi .
Kane chieng’ podho , ji duto mane nigi joma tuo tuoche mopogore opogore nokelo ir Yesu , mi Yesu noketo lwete kuom moro ka moro , mochangogi duto .
Jochiende bende nowuok kuom ji mang’eny , kaywak ni , “ In e Wuod Nyasaye ! ” To Yesu nokwerogi , motamogi ni kik gilosi , nikech gin ne ging’eyo ni en e Mesia .
Kane piny oru , Yesu nowuok modhi kar kende e thim . Ji nochako manye , kendo kane ginwang’e , ne gitemo geng’e mondo kik oa kuomgi .
To nowachonigi niya , “ Nyaka aland Wach Maber mar Loch Nyasaye e mier mamoko bende , nikech mano e gima ne oora mondo atim . ”
Kamano ne olando Wach Maber kuonde duto e ut lemo mag jo-Yahudi .
Chieng’ moro kane Yesu ochung’ e dho nam Galili , ji nothung’e mondo owinj wach Nyasaye .
Ne oneno yiedhi ariyo e dho wath , ka jolupo to lwoko tondegi kanyo .
Yesu nodonjo e yie achiel , mane mar Simon , mi okwayo Simon mondo osiaye matin , oa e dhowath . Eka nobet ei yieno , mopuonjo ji .
To kane osetieko wuoyo , nowacho ni Simon niya , “ Kiew yie odhi e chuny nam mondo uchik tondeu omak rech . ”
To Simon nodwoke niya , “ Ruoth , nende watiyo matek otieno tulu , to ne ok wamako gimoro . To ka in ema iwacho kamano , to abiro chiko tonde . ”
Eka ne gibolo tonde , mi gimako rech mang’eny , ma koro tonde dwaro mana yiech .
Kuom mano , ne gigwelo jowetegi mane nie yie machielo mondo obi okonygi . Jogo nobiro , kendo ne gipong’o yiedhi ariyogo duto gi rech , ma koro ne gidwaro mana nimo .
Kane Simon oneno kamano , ne ogoyo chonge piny e nyim Yesu , mowachone niya , “ Yie iweya Ruoth nikech an ng’at ma jaricho ! ”
Nowacho kamano nimar en kaachiel gi joma ne gin go dhogi nomoko nikech rech mang’eny mane gimako .
Jakobo gi Johana ma yawuot Zebedi mane jotiyo gi Simon bende nowuoro . To Yesu nowacho ni Simon niya , “ Kik ibed maluor , nikech chakre kawuono , kar ywayo rech , to ji ema ibiro bedo kiywayo ! ”
Kuom mano , kane gisegowo , ne giweyo gik moko duto , mi giluwo Yesu .
Chieng’ moro Yesu ne nie dala moro mane nitie ng’at ma dhoho osaso dende . Kane ng’atno oneno Yesu , nopodho piny auma mi okwaye niya , “ Jaduong’ , ang’eyo ni inyalo changa , kihero timo kamano ! ”
Yesu norieyo bade , momule , kowachone niya , “ Ee , ayie ! Changi ! ” Gikanyono dhoho noweyo ng’atno modoko mangima .
To Yesu nokwere ni , “ Kik inyis ng’ato wachni , to dhiyo ir jadolo mondo orang dendi . Bang’e itim misango kaka ne Musa ochiko mondo otim . Mano biro nyiso ji duto ni koro ichango . ”
To kata kamano humb Yesu nomedo landore ahinya , kendo ji mathoth nobiro mondo owinj puonjne , kendo mondo ochanggi kuom tuochegi .
To Yesu ne thoro dhi e thim kar kende mondo olem .
Chieng’ moro kane Yesu puonjo , jo-Farisai moko kod jopuonj Chik mane oa e mier duto mag Galili gi Judea kod Jerusalem ne obet kanyo . Yesu ne nigi teko mar Ruoth mondo ochanggo ji .
Ji moko nobiro koting’o ng’at man gi tuo athany e ng’angu , mi ne gitemo tero ng’atno e ot mondo gipiele e nyim Yesu .
To ne ok ginyal yudo thuolo mar tere ei ot , nikech ji ne ng’eny ahinya . Omiyo ne giidho e tado mi gipowoe otuch . Eka ne gilore piny e dier ji , konindo e ng’angu e nyim Yesu .
Kane Yesu oneno yie mane jogo nigo , nowacho ni ng’atno niya , “ Omera , richoni oweni . ”
Jopuonj Chik kod jo-Farisai nochako wuoyo e kindgi giwegi ni , “ Ma to ng’a , mayanyo Nyasaye kamani ? Ere ng’ama nyalo weyo ni ji richogi , mak mana Nyasaye kende ? ”
Yesu nong’eyo paro ma gin-go , omiyo nopenjogi niya , “ Ang’o momiyo uparo kamano ?
Ere gima yot kuom weche ariyogi ? Wacho ni , ‘ Richoni oweni’ koso wacho ni , ‘ Chung’ mondo iwuothi idhi’ ?
To koro abiro nyisou adier ni Wuod Dhano nigi teko mar weyo ni ji richogi e piny ka . ” Eka nowacho ni ng’at matuono niya , “ Chung’ , ikaw ng’anguni , idog dala ! ”
Gikanyono ng’atno nochung’ e nyimgi ka gineno giduto , mi okawo gima ne oyudo onindoe , modhi dala kopako Nyasaye .
Mano ne omiyo giwuoro ahinya , ka luoro omakogi , mi ne gidendo Nyasaye niya , “ Mano kaka waneno gik malich miwuoro kawuono ! ”
Bang’ mano , Yesu nowuok odhi , mi oneno jasol osuru moro ma nyinge Lawi , kobet piny kar golo osuru . Yesu nowachone ni , “ Luwa , ”
Mi Lawi noa malo moweyo gik moko duto , kendo oluwe .
Bang’e Lawi no timoni Yesu sawo maduong’ e ode , kendo josol osuru mang’eny , kaachiel gi joma moko nochiemo kodgi kanyo .
Jo-Farisai kod jopunjgi mag Chik nong’ur ni jopuonjre Yesu , kapenjo niya , “ Ere gima omiyo uchiemo kendo umetho gi jasol osuru kod jorichogi ? ”
Yesu nodwokogi ni , “ Joma ngima ok dwar jathieth , to mak mana joma tuo ema dwaro .
Ok asebiro mondo aluong joma kare , to asebiro mana ni mondo aluong joricho olokre . ”
Ji moko nowacho ni Yesu niya , “ Jopuonjre Johana tueyo chiemo pile kendo lemo . Jopuonjre mag jo-Farisai bende timo kamano . To jopuonjreni to chiemo achiema kendo metho ! ”
Yesu nodwokogi niya , “ Uparo ni wend kisera nyalo tueyo chiemo adier , ka wuon kisera pod ni kodgi ?
To ndalo biro ma nogolie wuon kisera oko kuomgi kendo ginitue chiemo e ndalogo . ”
Eka Yesu nogoyonigi ngero niya , “ Onge ng’ama nyalo yiecho law manyien mondo obawgo law moti , nikech kotimo kamano to oketho law manyien , to bende rabaw mowuok kuom law manyien ok diwinjre gi law machon .
Bende onge ng’ama nyalo olo divai mapok ochiek e ndede moti , nikech kotimo kamano , to ndedego diyiechi , mi gikethre , kendo divai dipukre .
Kuom mano divai manyien nyaka ol mana e ndede manyien .
To bende onge ng’ama dwaro madho divai mapok ochiek , kosemadho divai mochiek , nimar owacho ni , ‘ Divai mochiek ema mit ! ’ ”
Chieng’ Sabato moro , kane Yesu wuotho e puothe mag ngano , jopuonjrene nochako jako wi ngano , kendo dunyo e lwetgi ka gichamo .
Mano omiyo jo-Farisai moko nopenjogi niya , “ Ang’o momiyo utimo gima Chikwa okwero ni kik tim chieng’ Sabato ? ”
Yesu nodwokogi ka penjogi niya , “ Pok usomo gima ne Daudi otimo chieng’ mane kech kaye , kaachiel gi joge ?
Donge ne odhi e Od Nyasaye , mokawo makati miketo e nyim Nyasaye , mi ochamo , kendo omiyo joge bende ? To Chikwa okwero ni ng’ato ang’ata ok nyal chamo makatino mak mana jadolo . ”
Eka nowachonigi niya , “ Wuod Dhano en ruodh Sabato bende . ”
Chieng’ Sabato machielo , Yesu nodhi e od lemo , mopuonjo ji . Ng’ato ne ni kanyo ma lwete korachwich otal .
To noyudo jopuonj Chik moko kod jo-Farisai rango Yesu mondo gine ane konyalo chango ng’ato chieng’ Sabato , mondo giyud gima digidonjnego .
To Yesu nong’eyo paro ma gin-go , omiyo nowacho ni ng’at ma lwete otalno niya , “ Chung’ , mondo ibi nyime ku . ” Ng’atno noa malo , modhi ochung’ nyime kanyo .
Eka Yesu nowachonigi ni , “ Koro apenjou ! Ere gima Chikwa oyienwa timo chieng’ Sabato ? Timo gima ber , koso timo gima rach ? Reso ngima ng’ato koso ketho ngimane ? ”
Eka norangogi giduto , mowacho ni ng’atno ni , “ Rie lweti . ” Ng’atno notimo kamano , mi lwete ochango .
To mirima mager nomako jogo , mi gichako pimo wach ka giparo gima digitim ni Yesu .
E kindeno , Yesu nowuok odhi ewi got moro mondo olem , moriyo kuno otieno duto , kolamo Nyasaye .
Kane piny oru , noluongo jopuonjrene , moyiero apar gariyo kuomgi , mi ochako ni joote .
Ne gin : Simon ma bende ne ochako ni Petro , kod Andrea owadgi , kaachiel gi Jakobo gi Johana gi Filipo gi Bartholomayo
gi Mathayo gi Thoma gi Jakobo wuod Alfayo , gi Simon mane iluongo ni , ‘ Jakedo ni Piny’ ,
gi Judas Iskariot , mane odoko jandhok Yesu .
Yesu nolor kodgi piny , mi ochung’ kama opie . Ne nitie oganda maduong’ mar jopuonjrene mamoko kanyo , kaachiel gi ji mang’eny ahinya , mowuok e piny Judea duto kod Jerusalem kaachiel gi gweng’ mar Turo gi Sidon manie dhonam .
Ne gibiro mondo giwinj puonjne , kendo mondo ochanggi kuom tuochegi . Joma ne nigi jochiende maricho bende nochango .
Ji duto notemo mondo omul Yesu , nikech teko ne wuok kuome kachangogi giduto .
Yesu norango jopuonjrene , mowachonigi niya , “ Mano kaka un johawi , un joma odhier , nikech gueth mar Loch Nyasaye en maru !
“ Un johawi , un joma kech kayo ndalogi , nikech unuyieng’ ! “ Un joma ywak ndalogi , un johawi , nikech ununyier !
“ Adier , un johawi ka ji mon kodu , kendo kwedou , kendo yanyou kawacho ni un joma richo , nikech uyie kuom Wuod Dhano !
Beduru mamor ka gigo timorenu , kendo mieluru gi mor , nikech okannu pok maduong’ e polo . Kweregi bende notimo mana kamano ni jonabi .
“ To mano kaka unune malit , un jomwandu , nimar useyudo poku !
“ Mano kaka unune malit , un joma oyieng’ e ndalogi , nimar kech nokau ! “ Mano kaka unune malit , un joma nyiero e ndalogi , nimar unubed mokuyo kendo unuywagi !
“ Mano kaka unune malit ka ji duto pakou , nimar kwereu nopako jonabi mag miriambo mana kamano .
“ To un joma winjo wachna , awachonu ni , nyaka uher wasiku , kendo utim maber ni joma mon kodu .
Guedhuru joma kuong’ou , bende lamuru Nyasaye ni joma yanyou .
Ka ng’ato othalo lembi konchiel , to lokne komachielo bende , kendo ka ng’ato okawo kotini , to miye koda sadi bende .
Bende ka ng’ato okwayi gimoro , to kik itamri , kendo ka ng’ato okawo giri , to kik ibandhe ni mondo odwoknigo .
Timuru ni jowadu mana kaka duher mondo gin bende gitimnu .
“ Ka uhero mana joma oherou , to koro ere ber mutimo ? Kata mana joricho bende ohero joma oherogi !
To bende kutimo maber mana ni joma timonu maber , to koro ere ber mutimo ? Kata mana joricho bende timo kamano !
Koso ka uholo mana joma uparo ni biro dwokonu gik ma uhologi , to koro ere gima ber mutimo ? Kata mana joricho bende holo joricho wetegi , ka gigeno ni biro dwokonigi !
To un nyaka uher wasiku , kendo utimnigi maber , bende nyaka uhol giu ka ok ugeno ni didwoknugi . Eka unuyud pod maduong’ kendo unubed nyithind Ngama Duong’ Moloyo . En ong’won ni joma ok gone erokamano , bende ong’won ni joricho .
Omiyo beduru mang’won mana kaka Wuonu ng’won .
“ Kik ung’ad ni ji bura , eka ok nong’adnu bura ! Kik udonj ni ji , eka un bende ok nodonjnu . Weuru ni ji richogi , eka un bende nowenu richou .
Chiwuru , eka un bende nomiu . Unuyud rapim mopong’ thich , moiki , kendo motiel moo oko , nimar rapim ma upimoe ema un bende nopimnue . ”
Eka nogoyonigi ngero niya , “ Ere kaka muofu nyalo telo ni muofu wadgi ? Donge kotimo kamano , to giduto digipodhi e bugo ?
Jopuonjre ok nyal loyo japuonjne , to ka ng’ato osepuonjore gik moko duto , eka onyalo bedo marom gi japuonjne .
“ Marang’o ineno mana pilni yath manie wang’ wadu , to yath maduong’ manie wang’i iwuon , to otami neno ?
Ere kaka diwach ni wadu ni , “ Owadwa , we agolni pilni yath manie wang’i , ka in iwuon ok ine yath manie wang’i ? In miwuondori awuondani ! Kwong igol yath maduong’ manie wang’i iwuon , eka inine maler mondo igol pilni yath manie wang’ wadu !
“ Onge yath maber manyago olemo maricho . Kamano bende onge yath marach manyago olemo mabeyo ,
nimar yath ka yath ing’eyo mana gi olemo monyago . Ok inyal pono ng’owo kuom yadh kudho ; mzabibu bende ok pon kuom otagalo .
Kamano ng’at maber golo gik mabeyo kuom mwandu mabeyo manie chunye , kendo ng’at marach golo gik maricho kuom mwandune maricho , nikech gik mopong’o chuny ng’ato ema dhoge wacho .
“ Ere gima omiyo uluonga ni , ‘ Ruoth , Ruoth’ , to ok utim gima awachonu ?
Koro adwaro nyisou kaka ng’at mobiro ira , mi owinjo wachna kendo omako , chalo .
Ochalo gi ng’at ma , kane gero ot , to okunyo bur matut , nyaka ewi lwanda , eka oketo mise . Bang’e ohula nobiro , momwomore kuom odno , to ne ok nyal muke , nikech nogere motegno .
To ng’at mowinjo wachna , to ok omako , chalo gi ng’at mane ogero agera ot e lowo , to ok oketo mise motegno . Kane ohula omwomore kuom odno , to opodho mana gikanyono . Mano kaka noruombre piny matek ! ”
Kane Yesu osetieko wacho ni ji wechego duto , ne odhi Kapernaum .
Ne nitie jaduong’ lweny ma ja-Rumi kuno man gi jatichne mohero ahinya . To ne oyudo jatichneno tuo , machiegni tho .
Kane jaduong’ lwenyno owinjo humb Yesu , ne ooro jodong jo-Yahudi ire mondo okwaye obi ochangne jatichne .
Jodongogo nobiro ir Yesu mohombe ahinya , kawachone niya , “ Owinjore ikony ng’atni ,
nikech ohero jowa , kendo en ema nogeronwa od lemo . ”
Kuom mano , Yesu nodhi kodgi . To kane ochopo machiegni gi ot , jaduong’ lwenyno nooro osiepene moko mondo owachne ni , “ Jaduong’ , kik ichandri , nikech an ok owinjore idonj e bwo tat oda ,
bende mano ema ne omiyo aparo ni ok onego abi iri an awuon . To wachna mana wach kende , to jatichna biro kwo .
Ang’eyo kamano , nikech an bende an ng’at michiko , to an awuon bende an gi askeche ma achiko . Ka awacho ni moro ni , ‘ Dhiyo’ , to odhi , kendo ka awacho ni machielo ni , ‘ Bi’ , to obiro . Jatichna bende ka awachone ni , ‘ Tim kama’ , to otimo ”
Kane Yesu owinjo kamano , nowuoro . Eka nowichore , mi owacho ni oganda mane luwe niya , “ Awachonu ni , pok anenoe yie machal gi mar ng’atni , kata mana kuom jo-Israel . ”
Kane jootego odok e od jaduong’ lweny , ne ginwang’o ka jatichne osekwo .
Bang’ mano , Yesu nodhi e dala moro miluongo ni Nain , kaachiel gi jopuonjrene kod oganda maduong’ .
To kane ochopo e dhoranga dalano , noromo gi ji moting’o ng’at motho , ma gidhi yiko . Ng’at mothono ne wuowi ma miderma , ma wuod dhako ma chi liel . Noyudo ka jodalano mang’eny jodhi kod min mare kar yiko .
Kane Ruoth Yesu oneno dhakono , nokeche , mowachone niya , “ We ywak . ”
Eka nosudo machiegni , momulo thigo mane oting’ie wuowi mothono , mi joma ne oting’e ochung’ . Nowacho niya , “ Wuowi , awachoni ni , a malo ! ”
Mi ng’atno noa malo , mochako wuoyo , kendo Yesu nomiye min mare .
Ji duto mane ni kanyo nodoko maluor ahinya , kendo ne gimiyo Nyasaye duong’ , ka giwacho ni , “ Janabi maduong’ osewuok kuomwa , ” Kendo ni , “ Nyasaye osebiro mondo ores joge ! ”
Humb wachno nolak e Judea duto , kendo e gwenge mokiewo kode .
Jopuonjre Johana nonyiso Johana wechego duto . Omiyo noluongo ji ariyo kuomgi ,
mi ooro ir Ruoth Yesu , mondo openje ni , “ In e jal monego bi , koso pod warit ng’at machielo ? ”
Kamano kane gichopo ir Yesu , ne giwachone niya , “ Johana Jabatiso oorowa mondo wapenji ka in e jal monego obi , koso pod warit ng’at machielo ? ”
E sa nogo , Yesu nochango ji mang’eny man gi tuoche mopogore opogore , kendo man gi jochiende maricho , bende noyawo wang’ muofni .
Eka nowacho ni jootego niya , “ Doguru mondo unyis Johana gik ma useneno , kendo musewinjo . Nyiseuru ni muofni neno , pudhe wuotho , jodhoho ichango , joma itgi odino winjo wach , joma otho ichiero , kendo joma odhier ilandonigi Wach Maber .
To ng’at ma wachna ok chwany chunye en jahawi ! ”
Kane joote Johana josedok , Yesu nowuoyo ni ji kuom Johana , kopenjogi niya , “ E kinde mane udhi ir Johana e thim , ang’o mane udhi neno ? Odundu ma yamo yiengo koso ?
To ka ok kamano , to ang’o mane udhi neno ? Koso ne udhi neno ng’at morwakore gi lewni mabeyo ? Ooyo ! Joma rwakore malich kamano , kendo modak modhialore , iyudo mana e ut ruodhi !
To kara ere gima ne udhi mondo une ? Ne udhi neno janabi koso ? Adier awachonu ni ne udhi neno ng’at moloyo janabi ,
nikech Johana e jaote mane Muma wuoyo kuome ni , ‘ Eri , aoro jaotena otel nyimi , mondo olosni yo . ’ .
Awachonu adier ni kuom yawuowi duto ma mon onywolo , onge moro maduong’ie moloyo Johana , kata kamano , ng’ama tinie mogik e Loch Nyasaye to oloye gi duong’ .
Bende awachonu ni , kane ji duto , koda ka josol osuru , owinjo weche Johana , ne ginyiso ni giyie ni gima Nyasaye dwaro ni kare ka giyie mondo Johana obatisgi .
Jo-Farisai kod jopuonj Chik to nodagi batiso mar Johana . Kamano ne gimono Nyasaye timo gima nodwaro timonigi .
“ Koro ere gima dapimgo tieng’ ma kawuononi ? Ang’o ma gichalogo ?
Gichalo mana nyithindo matugo e pap , ma moko kok ni jowadgi ni , ‘ Nende wagoyonu thum , to ne utamoru miel . Bende ka nende wagoyonu nduru , to ne udagi ywak ! ’
Awachonu kamano nikech Johana Jabatiso nobiro modak katueyo chiemo , kendo ka ok madh divai , mi uwacho ni jachien ni kode !
To ka koro Wuod Dhano obiro , kachiemo kendo metho , to uwacho niya , ‘ Neyeuru jali ! En jawuoro , kendo jamer , bende en osiep josol osuru kod joricho ! ’
To kata kamano awachonu ni , ji duto moyie rieko mar Nyasaye , ong’eyo ni en adier .
Ja-Farisai moro noluongo Yesu mondo odhi ochiem kode . Kuom mano Yesu nodhi e ode , mobet piny mondo ochiem .
To ne nitie dhako moro e gweng’no ma jachode . Kane owinjo ni Yesu chiemo e od ja-Farisaino , nokawo chupa molos gi alabasta , moting’o mo mang’ue ng’ar ,
mi obiro mochung’ ka dieng’e Yesu , but tiende . Noywak , kendo pi wang’e nolwoko tiend Yesu . Eka noyweyo tiend Yesu gi yie wiye , mi onyodho , kendo owiro gi mo mang’ue ng’arno .
To kane ja-Farisai mane oluongo Yesu e odeno oneno kamano , nowacho e chunye niya , “ Ka da ng’atni en janabi adier , to da ong’eyo ni dhako ma muleni en ng’a ! Bende dong’eyo ni en jaricho . ”
To Yesu nowachone niya , “ Simon , an gi wach moro madwaro wachoni . ” Simon nodwoke ni , “ Wachna . ”
Eka Yesu nowachone ni , “ Ne nitie ji ariyo mane nigi gop jahol pesa . Achiel ne nigi gowi mar siling’ alufu achiel to machielo siling’ mia achiel .
Kane jahol pesa oneno ni chulo pesago otamogi , noweyogi giduto . Koro kuom ji ariyogo , ere ma iparo ni diher jahol pesano moloyo ? ”
Simon nodwoke ni , “ Aparo ni en jal mane owene pesa mang’eny ka . ” Yesu nowachone ni , “ Idwoko kare . ”
Bang’ mano , nolokore , mong’iyo dhakono , mi openjo Simo niya , “ Ineno dhakoni ? Nende abiro e odi , to ne ok imiya pi mondo alwokgo tienda . En to oselwoko tienda gi pi wang’e , kendo oyweyo gi yie wiye .
In , ka nende irwaka , to ne ok imosa kinyodha . En to osiko konyodho tienda nyaka nende abi ka .
Bende ne ok iwiro wiya gi mo . En to osewiro tienda gi mo mang’ue ng’ar .
Kuom mano awachoni ni , hera maduong’ ma osetimo nyiso ni richone mang’eny dutogo owene . To ng’at ma osewene matin , ema nigi hera matin ! ”
Eka nowacho ni dhakono niya , “ Richoni oweni . ”
Ji mane chiemo kode nochako penjore niya , “ Ma en ng’a maweyo koda ka richo ni jini ? ”
To Yesu nowacho ni dhakono ni , “ Yieni oseresi , omiyo dhi gi kue . ”
Bang’ kinde moko , Yesu nowuotho e mier madongo kod matindo duto , kalando Wach Maber mar Loch Nyasaye . Jopuonjrene apar gariyo bende ne jodhi kode ,
kaachiel gi mon moko mane osegolonigi jochiende maricho , kendo ochango tuochegi , kaka Maria , mane iluongo ni Magdala , mane osegolone jochiende abiriyo ,
gi Joana chi Chuza , mane jatelo e od Herode , gi Susana , kaachiel gi mon mamoko mang’eny . Mon-go ne konyo Yesu kod jopuonjrene mana gi gigi giwegi .
Ji nosiko ka biro ir Yesu , kaa e mier duto , kendo chieng’ moro kane oganda maduong’ osechokore , Yesu nogoyonigi ngero niya ,
“ Ng’at moro ne odhi chuoyo , kendo kane oyudo ochuoyo , kodhi moko nolwar e wang’yo , mi ji nonyonogi , kendo winy nochamogi .
To kodhi moko nolwar kama otimo lwanda , kendo kane gisetwi , ne giwang’ , nikech lowono ne ok ng’ich .
Kodhi moko to ne olwar e kind kudho , kendo kudho nodongo e kindgi , mothung’ogi .
Kodhi moko to nolwar e lowo maber , mi otwi , kendo odongo , bang’e moro ka moro nonyago kodhi mia achiel . ” Eka Yesu notieko kawacho ni , “ Ng’at man gi it mar winjo , to mondo owinji ! ”
Jopuonjre Yesu nopenje mondo onyisgi tiend ngerono ,
mi nodwokogi niya , “ Un osemiu ng’eyo weche mopondo mag Loch Nyasaye . Ji mamoko to ipuonjo mana e yor ngeche , kaka muma wacho ni , ‘ Kata da ging’ichi manadi , to ok ginyal ng’eyo , bende kata da giwinji , to wach ok nyal donjonigi . ’ . ”
Eka nowacho ni jopuonjrene niya , “ Tiend ngerono e ma : Kodhi en wach Nyasaye .
Omiyo kodhi mane olwar e wang’yo ochung’ kar joma winjo wachno , to Satan biro , kendo gole oko e chunygi , mondo kik gibed gi yie , mi wargi .
To kodhi mane olwar kama otimo lwanda ochung’ kar jogo ma winjo wachno , kendo yiego gi mor . To wachno ok mok e chunygi , to gibedo gi yie mana kuom ndalo matin kende , to ka tem obiro , to gipodho .
Kodhi mane olwar e kind kudho , to gin jogo , ma winjo wachno , to parruok , gi mwandu , kod mor mar piny , thung’ogi , kendo ok ginyag gimoro maber .
To kodhi mane olwar e lowo maber , gin joma winjo wachno gi chuny makare kendo malong’o , kendo gimake matek , nyaka chop ginyagi .
“ Onge ng’at manyalo moko taya , to aye umo gi atonga , kata keto e bwo kitanda . To okete mana e rachungi taya , mondo orieny ni joma donjo e ot .
Onge gima opandi ma ok nong’ere kendo onge gimoro moum , ma ok nofwenyre ratiro .
Emomiyo chikuru itu maber mondo uwinj gima iwachonu , nimar ng’at man-go ema nomedi , to ng’at maongego , noma kata mana mano matin moparo ni en-go ! ”
Min Yesu kod owetene nobiro ire , to ne ok ginyal chopo bute nikech ji ne ng’eny ahinya .
Eka ng’at moro nowacho ni Yesu niya , “ Meru kod oweteni ochung’ oko , dwaro neni . ”
To Yesu nodwokogi ni , “ Joma winjo wach Nyasaye kendo rito e mama kendo e owetena . ”
Chieng’ moro Yesu nodonje e yie gi jopuonjrene , mowachonigi niya , “ Wang’aduru nam mondo wadhi loka cha . ” Kuom mano ne gisiayo yie .
To kane gikwang’ , nindo notero Yesu . Eka ahiti mang’ongo notugore e nam , mi pi nochako pong’o yie kendo koro ne gichiegni tho .
Omiyo ne gisudo ir Yesu mi gichiewe , ka giwachone niya , “ Ruoth ! Ruoth ! Watho ! ” Yesu noa malo , mokwero yamo gi apaka mager mi oling’ , kendo nam nokue .
Bang’ mano , nopenjo jopuonjrene niya , “ Ere yie ma un-go ? ” To ne giluor , kendo ne giwuoro , mi gipenjore niya , “ Ma en ng’ama nadi , makwero kata mana yamo gi apaka , to winje awinjani ! ”
Ne gikwang’ , mi gichopo e piny jo-Gerasi , man loka machielo mar Galili .
To kane Yesu owuok oko e dhonam , noromo gi ng’at moro man gi jochiende , ng’atno noyudo osedar e dala mane odakie , kendo kuom ndalo mang’eny , nobedo kowuotho duk , bende ne ok odak e ot , to nosiko mana kama iyikoe joma otho .
Kane oneno Yesu , ne oywak matek , mi opodho e nyime kokok niya , “ Yaye ! Yesu , Wuod Nyasaye Maduong’ Moloyo ! Ilaro ang’o koda ? Asayi kik isanda ! ”
Ne owacho kamano nikech ne oyudo Yesu osekwero jachien marach mondo owuog oko kuome . Jachiendno nosethage kuom kinde mang’eny , kendo kata obedo ni ji ne orite matek , kotue luetene gi tiendene kod nyororo , to ne ochodo achoda , mi oring odhi e thim ka jachien riembe .
Yesu nopenje niya , “ Nyingi ng’a ? ” To nodwoko ni , “ Nyinga en Oganda . ” Nodwoko kamano nikech jochiende mang’eny nosedonjo kuome .
Eka jochiendego nohombo Yesu mondo kik oriembgi gidhi e Bur Matut Maonge Gikone .
To noyudo ka kueth maduong’ mar ngurue kwayo e bath got , machiegni gi kanyo . Jochindego nohombo Yesu ni mondo oyienigi gidonj kuom nguruego , mi noyienigi .
Omiyo ne giwuok kuom ng’atno , mi gidhi gidonjo kuom ngurue . Eka nguruego duto noringo matek karidore nyaka ei nam , mi pi onegogi pep .
Kane jokwadhgi oneno gima otimore , ne giringo , mi gidhi gilando wachno e gweng’no duto .
Eka ji nowuok mondo odhi one ane gima osetimore . Ne gibiro ir Yesu , mi ginwang’o ng’at mane jochiende owuok kuomeno kobet piny e tiend Yesu , korwakore , kendo ka wiye koro ber , mi giduto ne gidoko maluor .
Joma ne oneno gima ne otimore , ne onyiso ji kaka ng’at mane nigi jochiendeno osechango .
Bang’ mano , ji duto mane odak e piny jo-Gerasi nokwayo Yesu mondo oa e pinygi , nikech ne giluor ahinya . Kuom mano Yesu nodonjo e yie mondo oa .
To ng’at mane jochiende owuok kuomeno nohombe ni , “ Yie mondo wadhi kodi . ” To Yesu nokwere , kawachone ni ,
“ Dog dala , mondo inyis ji gik madongo ma Nyasaye osetimoni . ” Kuom mano , ng’atno noa modhi owuotho e gweng’no duto , konyiso ji gik madongo mane Yesu otimone .
Kane Yesu oduogo loka machielo , ji mathoth norwake gi mor , nikech noyudo girite giduto .
Eka ng’at moro ma nyinge Jairo , mane jaduong’ od lemo , nobiro kanyo . Nopodho piny e tiend Yesu , mi okwaye mondo odhi kode ,
nikech nyare achiel kende ma jahigni apar gariyo ne tuo , ohewore . Kane Yesu oyudo dhiyo kuno , ji ne thung’e koni gi koni .
To dhako moro ne ni kanyo mane iye osechuer kuom higni apar gariyo . Kata obedo ni nosetieko mwandune duto kochulo jothieth , to onge kata achiel mane nyalo thiedhe .
Nosudo gi yoka ng’e Yesu , momulo riak lawe , kendo gi kanyono rembe nochok .
To Yesu nopenjo niya , “ En ng’a momula ? ” To kane ji duto okwer , Petro nowachone ni , “ Ruoth ! Ok ineye kaka jogi oluori koni , gi koni , kendo othung’i ? ”
To Yesu nowachone niya , “ Kata kamano , ang’eyo ni ng’ato osemula , nikech awinjo ka teko owuok kuoma . ”
Kane dhakono oneno ni osefwenye , nobiro kokirni , mi opodho piny e tiend Yesu . Eka ne onyise , mana e nyim ji duto kanyo , gima ne omiyo omule , kendo kaka ne ochango mana gi kanyono .
Yesu nowachone niya , “ Nyara , yieni ema omiyo ichango . Dhiyo gi kue . ”
Kane pod Yesu wuoyo , jaote moro nobiro koa e od jaduong’ cha , mowacho niya , “ Nyari osetho , omiyo koro kik ichand Japuonj . ”
Yesu nowinjo kamano , mowacho ni jaduong’no niya , “ Kik ibed maluor , to bed mana gi yie motegno . Nyari biro kwo . ”
Kane ochopo e odno , ne ok oyie ni ng’ato mondo odonj kode , mak mana Petro gi Johana kod Jakobo , kaachiel gi wuon nyathi kod min mare .
Ji duto mane ni kuno ne ywago nyathino malit , komako wigi , to Yesu nowachonigi niya , “ Weuru ywak , nikech nyathi ok otho , to onindo aninda . ”
To giduto ne ginyiere anyiera , nikech ne ging’eyo ni nyathi osetho .
To Yesu nomako lwet nyathino , mi owachone matek niya , “ Nyako , a malo ! ”
Chunye nodwogo , mi oa malo mana gikanyono . Eka Yesu nowachonigi ni mondo gimiye chiemo ocham .
Jonywolne nohum nono , to Yesu nokwerogi ni kik ginyis ng’ato gima otimore .
Yesu noluongo jopuonjrene apar gariyo kaachiel , mio miyogi teko mar golo jochiende duto , kod mar chango tuoche duto .
Eka noorogi mondo gidhi giland Wach Loch Nyasaye , kendo gichang joma tuo .
Ne owachonigi niya , “ Ka udhi e wuodhni , to kik uting’ gimoro , kaka ludh wuoth , kata ndede , kata chiemo , kata pesa , kata sede ariyo .
Ot aota ma orwakue to beduru nyaka chop chieng’ ma ua e gweng’no .
To kuwuok kamoro amora ma ok orwakue , to teng’uru buch tiendu , mondo obednigi siem . ”
Kamano joote nowuok mowuotho e mier duto , ka lando Wach Maber , kendo chango ji kuonde duto .
Herode ruodh Galili nowinjo gik moko duto matimore , mi noparore nikech jomoko nowacho ni Johana Jabatiso osechier oa kuom joma otho .
Jomoko to nowacho ni Elija ema ofwenyore , to moko bende nowacho ni achiel kuom jonabi machon ema osechier .
To Herode nowacho niya , “ Johana to ne agolo chik mondo ong’ad wiye oko , to ma en ng’a , matimo gik ma kamagini ? ” Mano omiyo nogombo ahinya mondo one Yesu .
Joote Yesu nodwogo ire monyise gik moko duto mane gisetimo . Eka nokawogi mi gidhi kar kendgi e dala miluongo ni Bethsaida .
To ji nofwenyo kamano , moluwe kuno . Ne orwakogi gi mor , mowuoyo kodgi kuom wach Loch Nyasaye , kendo ochango joma tuo .
Kane chieng’ koro dwaro podho , jopuonjre apar gariyo nobiro ir Yesu , mowachone niya , “ We ji odhi e mier manie gweng’ni mondo oyudie chiemo gi kuonde nindo , nikech kama wantie ni en thim . ”
To Yesu nowachonigi ni , “ Un ema mondo umigi chiemo gicham . ” Ne gidwoke niya , “ Wan mana gi makati abich kod rech ariyo kende . Koso idwaro ni mondo wadhi wang’iew chiemo ni jogi duto ? ”
( Ne giwacho kamano nikech joma chwo mane ni kanyo ne dirom alufu abich . ) Yesu nowacho ni jopuonjrene niya , “ Nyisuru ji obed piny , kopogore piero abich abich . ”
Jopuonjre notimo kamano , momiyo ji obet piny .
Yesu nokawo makati abich kod rech ariyogo , eka nong’iyo malo , moguedhogi . Nong’ingogi , momiyo jopuonjrene mondo opogni ji ,
kendo giduto ne gichiemo , mi giyieng’ Bang’e ne okwany ng’injo modong’ , mi oromo atonge apar gariyo .
Chieng’ moro Yesu ne lemo kende , ka en gi jopuonjrene . Eka nopenjogi niya , “ Un uwinjo ji wacho ni an ng’a ? ”
Ne gidwoke ni , “ Jomoko wacho ni in Johana Jabatiso , to moko wacho ni in Elija , moko bende wacho ni in achiel kuom jonabi machon mosechier . ”
Eka nopenjogi ni , “ Un to uparo ni an ng’a ? ” Petro nodwoke niya , “ In e Mesia mar Nyasaye . ”
Bang’ mano , Yesu nokwero jopuonjrene matek ni kik ginyis ng’ato ni en ng’a .
Bende nowachonigi niya , “ Wuod Dhano nyaka yud masiche mang’eny , kendo jodongo gi jodolo madongo kod jopuonj Chik biro dage . Enonege , to chieng’ mar adek nochier . ”
Eka Yesu nowacho ni ji duto niya , “ Ka ng’ato dwaro luwa , to nyaka okwerre owuon , mi oting’ msalape pilepile , kendo oluwa ,
nikech ng’ama dwaro reso ngimane , ngimane nolalne . To ng’ama owito ngimane nikech an , to nores ngimane .
Ere ohala ma ng’ato yudo , ka onwang’o piny duto , to en owuon owito ngimane , mi olal ?
Ka wi ng’ato kuot koda , kendo kuot gi wechena , to wi Wuod Dhano bende nokuod kode , kobiro e duong’ mare , kod mar Wuon mare , kaachiel gi mar malaika maler .
Adier awachonu ni , nitie jomoko kuomu ka , ma ok notho kapok oneno Loch Nyasaye . ”
Ndalo aboro bang’ wacho wechego , Yesu nokawo Petro gi Johana kod Jakobo , mi odhigo e got mondo olem .
To kane oyudo olemo , lela wang’e nolokore , kendo lepe nodoko matar mang’ang’ni .
Eka ne gipo ka ji ariyo loso kode . Ne gin Musa gi Elija ,
mane jobiro e duong’ maler , mi owuoyo gi Yesu kuom tho mane obiro thogo Jerusalem , mondo ochopgo dwaro Nyasaye .
Nindo notero Petro kod joma ne gin-go , to kane gichiew ne gineno duong’ maler mar Yesu , kaachiel gi ji ariyo mane ochung’ kode kande .
To kane jogo dhi weyo Yesu , Petro nowachone niya , “ Japuonj , bedowa kaeri en gima ber ! Omiyo we wager kiche adek , ma achiel mari , to machielo mar Musa , kendo moro mar Elija . ” ( To chutho ne ok ong’eyo gima owacho . )
Kane pod owuoyo , bor polo nobiro moimogi , kendo jopuonjrego nodoko maluor kane bor polo oimogi kamano .
Eka ne giwinjo duol moro kawacho gie bor polono niya , “ Ma e Wuoda ma aseyiero ! Winjeuru ! ”
To kane dwolno oling’ , ne gineno ka Yesu kende ema odong’ kanyo . Jopuonjre mane oneno gigo ne ok owacho ni ng’ato gimoro amora e ndalogo .
Kinyne ka ne gilor gia e got , oganda maduong’ noromo gi Yesu .
To ng’at moro kuom jogo nokok niya , “ Japuonj , asayi , rangie wuodani ! En e nyathina kende ,
to ka jachien marach obuke , to goye piny , kendo okok matek , kogwecho , kendo dhoge wuok buoyo . Jachiendno sande malit , kendo weye mana ka tekone orumo .
Nende akwayo jopuonjreni mondo ogol jachiendno , to notamogi . ”
Yesu nodwoko niya , “ Yaye , ma tieng’ maonge gi yie , kendo mobam manadi ! Nyaka karang’o ma onego abedie kodu , ka achandora kodu kama ! ” Eka nowacho ni ng’atno ni , “ Kel wuodi ka . ”
To e sa mane nyathino dhi ir Yesu , jachien nogoye piny , moguecho marach . Yesu nokwero jachiendno matek , mi ochango wuowino , eka odwoke ni wuon mare .
Ji duto mane ni kanyo nowuoro ahinya duong’ mar Nyasaye . Kane pod ji hum kuom gik moko duto mane Yesu timo , ne owacho ni jopuonjrene niya ,
“ Chikuru itu maber , mondo uwinj gima awachonuni ; Wuod Dhano ibiro keto e lwet ji . ”
To jopuonjrene ne ok owinjo tiend wachno . Ne opandorenigi mondo kik ging’e tiende , to bende ne giluoro penje .
Mbaka nowuok e kind jopuonjre Yesu ka gipiemore ni ere ng’ama duong’ moloyo kuomgi .
To Yesu nong’eyo gima ne giparo , omiyo nokawo nyathi moro , moketo ochung’ e dire .
Eka nowachonigi niya , “ Ng’ama orwako nyathi ma kama e nyinga , to orwako mana an , kendo ng’ama orwaka , to orwako mana Jal mane oora , nimar ng’at matinie moloyo kuomu duto , e ng’at maduong’ie moloyo . ”
Johana nowacho ni Yesu niya , “ Ruoth , ne waneno ng’ato ka golo jochiende e nyingi , to ne wakwere , nikech ok en achiel kuomwa . ”
To Yesu nodwoke kawachonigi niya , “ Kik ukwer ng’at ma kamano , nikech ng’at ma ok mon kodu en jakoru . ”
Kane kinde monego tergo Yesu e polo koro chiegni , ne owuok koketo chunye mondo odhi Jerusalem .
Nooro joote moko mondo otel nyime , mi jootego nodhi e dala jo-Samaria moro mondo olosne kar bworo .
To jodalano nodagi rwako Yesu , nikech nong’ere ni odhi Jerusalem .
To kane jopuonjre Yesu ma Jakobo kod Johana oneno kamano , ne gipenjo Yesu niya , “ Ruoth , idwaro mondo waluong mach oa e polo , obi otiekgi koso ? ”
To Yesu nolokore irgi , mokwerogi ,
eka ne gidhi e dala machielo .
Kane oyudo giwuotho , ng’at moro nowacho ni Yesu niya , “ Ayie luwi kamoro amora midhiye . ”
To Yesu nodwoke ni , “ Bwe nigi buchegi , kendo winy bende nigi utgi ; Wuod Dhano to onge kata gi kama ketie wiye . ”
Eka Yesu nowacho ni ng’at machielo ni , “ Luwa ! ” To ng’atno nodwoke niya , “ Jaduong’ , yiena mondo akwong adog ayik wuora . ”
To Yesu nokone ni , “ We joma otho oyik jogi motho . Into dhiyo iland Wach Maber mar Loch Nyasaye . ”
Bang’e ng’at moro machielo nowacho ni , “ Jaduong’ , an bende ayie luwi , to mokwongo yie adog ago ni joodwa oriti . ”
To Yesu nodwoke ni , “ Ng’at mosiko paro mana chien , ok owinjore gi Loch Nyasaye , mana kaka ng’at ma kosemako kue dhiang’ mochako pur , to osiko ng’iyo mana chien , ok nyal puro maber . ”
Bang’ mano , Ruoth Yesu noyiero ji piero abiriyo gariyo mamoko , moorogi ariyo ariyo , mondo gitel nyime e mier duto kod kuonde duto mane en owuon odwaro dhiye .
Nowacho nigi niya , “ Cham ochiek mathoth , to jokeyo ema nok . Emomiyo kwauru wuon puodho mondo oor jotich odhi okane cham .
Koro dhiuru ! Aorou mana ka rombe madhi e dier ondiegi .
Kik uting’ ofuk pesa , kata sandug wuoth , kata wuoche , kendo kik umos ng’ato e yo kudhi .
Ot aota mudonje , to wachie uru ni , ‘ Kue obed e odni . ’ .
Ka ng’at mohero kue nie odno , to noyud kue muguedhogo odno . To ka onge ng’at mohero kue , to kue muguedhogo odno noduognu .
Beduru mana e odno , kendo chamuru gik ma gimiyou , nikech jatich ber gi pokne ; to kik uring e udi .
Ka udonjo e dala moro , mi jodalano orwakou , to chamuru achama chiemo ma gimiyou .
Bende changuru joma tuo man kuno , kunyisogi ni Loch Nyasaye osesudo machiegni kodgi .
Ka udonjo e dala moro , mi jodalano odagi rwakou , to wuoguru e laru , kendo uwach niya ,
‘ Kata mana buch dalau momoko e tiendewa wateng’onu ! To ng’euru ni Loch Nyasaye osesudo machiegni . ’ .
Awachonu ni Chieng’ Bura , Nyasaye nokum dalano malit moloyo kaka nokum Sodom !
“ Yaye , Un jo-Korazin ! Mano kaka unune malit ! Yaye , un jo-Bethsaida ! Mano kaka un bende unune malit ! Dine bed ni honni mane otimnu , notim mana ni jo Turo gi jo-Sidon , to dikoro ne giseloko chunygi , mi gibet piny ka girwako piende gugru , kendo gibukore buru .
Chieng’ Bura , Nyasaye nokumu malit moloyo kaka nokum Turo gi Sidon !
To in dala mar Kapernaum , iparo ni initing’ri malo nyaka e polo koso ? Ooyo , ibiro boli piny , mana e Piny Joma Otho ! ”
Eka Yesu nowacho ni jopuonjrene niya , “ Ng’ama owinjou , owinjo mana an , to ng’ama odagiu , to odagi mana Jal mane oora . ”
Jopuonjre piero abiriyo gariyogo noduogo gi mor , kawacho niya , “ Ruoth , kata mana jochiende bende winjowa ka wakwerogi e nyingi ! ”
Yesu nowachonigi ni , “ Ne aneno ka Satan lwar a e polo , mana ka mil polo !
To ng’euru ni asemiyou teko duto mag Jasigu , kendo onge gima nohinyu ngang’ !
To kik ubed mamor ni jochiende winjou , to beduru mamor mana nikech nyingu ondiki e polo . ”
E sa nogo , Roho Maler nomiyo Yesu odoko mamor ahinya , mi owacho niya , “ A Wuora , ma Ruodh polo gi piny , agoyoni erokamano nikech isepando wechegi ni joma riek kod joma osomo , to isenyisogi mana ji ajia . Adier Wuora , osetimore kamano , nikech mano e kaka ne long’oni .
“ Wuora oseketo gik moko duto e lweta . To onge ng’ama ong’eyo Wuowi , mak mana Wuowi kod joma Wuowi omiyo ong’eye . ”
Eka nolokore ir jopuonjrene , mowachonigi kar kendgi ni , “ Un to , un johawi kuom neno gik munenogi !
Awachonu ni , jonabi kod ruodhi mang’eny ne jogombo neno gik ma koro unenogi , to ne ok ginyal neno , bende ne gigombo winjo gik ma uwinjogi , to ne ok ginyal winjo . ”
Japuonj Chik moro ne dwaro temo Yesu , omiyo nochung’ mopenje niya , “ Japuonj , ere gima datim mondo ayud ngima mochwere ? ”
Yesu nodwoke ka penje ni , “ Ang’o mondiki e Muma ? Ere gima isomo kanyo ? ”
Ng’atno nodwoko ni , “ Nyaka iher Ruoth Nyasachi gi chunyi duto , kod paroni duto , kendo gi tekoni duto , kod riekoni duto . Bende nyaka iher wadu kaka iherori iwuon . ”
Yesu nowacho ne ni , “ Idwoko kare ! Tim kamano , eka inibed mangima . ”
To kaka ng’atno ne dwaro nyiso ni penjone riek , nomedo penjo Yesu ni , “ Wadwa to en ng’a ? ”
Yesu nodwoke niya , “ Ng’at moro ne lor koa Jerusalem , dhi Jeriko , mi nopo ka jomecho ogore kuome . Ne gimaye lepe , kendo gigoye , mi giweye kodwaro tho .
To jadolo moro bende noyudo oluwo yorno , to kane oneno ng’atno , nobaro moluwo bath yo komachielo .
Kamano ja-Lawi moro bende mane oyudo oluwo yorno , nonene , to okadho akadha .
To kane ja-Samaria moro ma bende noyudo nie wuoth ochopo kanyo , moneno ng’atno , nokeche .
Nosudo bute , moolo mo kod divai kuonde mohinyore , kendo otueyo . Eka noketo ng’atno e kanje owuon , mi otere e ot moro ma ji bworoe , kendo orite maber .
Kinyne nogolo pesa moko , mi omiyo wuon odno , kowacho ni , ‘ Rit jali maber , to pesa duto ma imedo ritego , an awuon abiro chuli ka aduogo . ’ . ”
Bang’e Yesu nopenjo japuonj Chik cha niya , “ Kuom ji adekgo , ere jal miparo ni notimo ka wadgi ng’at mane jomecho ogoyono ? ”
Nodwoko ni , “ Jal mane otimone maberno . ” Eka Yesu nowachone ni , “ In bende dhi itim kamano . ”
Kane Yesu kod jopuonjrene pod nie wuoth , ne odonjo e dala moro , mi dhako moro ma nyinge Maritha norwake e ode .
Dhakono ne nigi nyamin miluongo ni Maria . Nyamin mareno nobet piny e tiend Ruoth Yesu , kawinjo puonjne .
To chuny Maritha ne chandore nikech tich mang’eny mane otiyo , omiyo nodhi ir Yesu , mowachone ni , “ Ruoth , ok ineye ni nyamera oweya atiyo mana kenda ? Wachne mondo obi okonya ! ”
To Ruoth Yesu nodwoke niya , “ Maritha , Maritha , iparori kendo ithagori gi weche mang’eny kayiem ,
to gimoro achiel kende ema dwarore , kendo Maria ema oseyiero gino . En gima ber moloyo , kendo onge ng’ama nomaye . ”
Chieng’ moro Yesu ne lemo kamoro , to kane otieko lemo , japuonjrene moro nokwaye ni , “ Ruoth , puonjwa lemo kaka Johana nopuonjo jopuonjrene . ”
Yesu nowachonigi ni , “ Kulemo , to wachuru kama : Wuonwa , nyingi mondo omi luor . Lochni obi .
Pilepile miwa chiemo moromowa ,
bende wenwae richowa , nikech wan wawegi bende waweyo ni ji duto matimonwa marach , kendo kik iwe wadonj e tem . ”
Eka Yesu nowacho ni jopuonjrene niya , “ Ka ng’ato kuomu oyudo wendo dier otieno , donge dodhi ir osiepne moro , mi okwaye niya , ‘ Owadwa , holae makati adek ,
nikech osiepna moro obworo kuoma , to aonge gi gima daket e nyime ! ’
To kamoro osiepneno nyalo dwoke gie ot ni , ‘ We chanda , nikech aseloro dhoot , kendo asenindo , omiyo ok anyal chung’ mondo amiyi gima idwaro . ’ .
To awachonu ni kata ka ng’atno ok oyie chung’ mondo omiye makati nikech wach mar osiepgi kode , to kinda ma jalo timo biro miyo ochung’ , mi omiye gik moko duto modwaro !
“ Bende awachonu ni , kwauru , eka nomiu , kendo dwaruru , eka unuyudi , bende duong’uru , eka noyawnu ,
nikech ng’at mokwayo ema yudo , kendo ng’at madwaro ema nwang’o , bende ng’at modwong’o ema iyawone .
Un ma un weg nyithindo , bende nitie ng’ato kuomu ma ka nyathine okwaye kuon , to omiye kidi , kata ka okwaye rech , to omiye thuol ,
kata ka okwaye tong’ gweno , to omiye thomoni ?
Koro ka un joma richo kama , ema ung’eyo miyo nyithindu gik mabeyo , to Wuonu mae polo donge dibed mamor moloyo kuom chiwo Roho Maler ni joma okwaye ? ”
Ne oyudo Yesu golo jachien kuom ng’ato mane jachien oloko momo , kendo kane jachiendno osewuok , ng’atno nowuoyo mi ji mane ni kanyo nowuoro .
To jomoko kuomgi nowacho ni , “ Beelzebul ruodh jochiende ema omiye teko mogologo jochiende . ”
Jomoko to ne dwaro teme , omiyo ne giwachone ni mondo otimnigi ranyisi moa e polo , manyiso ni Nyasaye ni kode .
To Yesu nong’eyo gima giparo , omiyo nowachonigi niya , “ Piny moro amora ma joge opogore e kindgi giwegi ok nyal betie . Bende ot ma joge opogore ok nyal chung’ .
Kuom mano , ka jo-Satan opogore e kindgi giwegi , to ere kaka lochne dichung’ ? Apenjou kamano nikech uwacho ni agolo jochiende gi teko mar Beelzebul .
To ka mano en adier , kara jou to yudo teko mar gologi kure ? Omiyo ka mano e gima uwacho , to jougo ema biro ng’eng’ou !
To ka agolo jochiende gi teko mar Nyasaye , to kara ng’euru ni Loch Nyasaye osechopo kuomu .
“ Ka ng’at maratego omanore gi gilweny karito dalane , to gige duto onge gima nyalo ketho .
To ka ng’at maratego moloye omonje , mi oloye , to ng’at moloyeno kawo gige mag lweny moritorego , kendo pogo ni joge mwandu ng’atno .
Ng’at ma ok odokna , mon koda , kendo ng’at ma ok konya choko romba , to keyo romba akeya .
“ Ka jachien marach osewuok kuom ng’ato , to owuotho kuonde motwo ma pi ongee , kodwaro kar yueyo . Bang’e ka ok oyudo , to owacho niya , ‘ We adog e oda , kuma ne aaye . ’ .
Kuom mano odok , to oyudo ka ot oywe , mi olos maber .
Eka owuok odhi omo jochiende mamoko abiriyo maricho moloye , kendo gidonjo mi gidag e odno . Kamano achien , ngima ng’atno doko marach moloyo kaka ne en chon . ”
Kane Yesu osewacho kamano , dhako moro noting’o dwonde ei oganda mowachone niya , “ Mano kaka dhako mane onywoli , kendo odhodhi , jahawi ! ”
To Yesu nodwoko ni , “ Joma winjo wach Nyasaye , kendo mako , gin johawi moloyo ! ”
Kane ji mathoth ochokore mothung’o Yesu , ne owacho niya , “ Mano kaka tieng’ ma kawuononi en tieng’ marach ! Gikwayo mondo otimnigi ranyisi , to onge ranyisi ma notimnigi mak mana ranyisi mar Jona .
Kaka Jona nodoko ranyisi ni jo-Nineve , e kaka Wuod Dhano biro bedo ranyisi ni tieng’ ma kawuononi .
Chieng’ Bura , ruoth ma dhako mar piny milambo nochung’ , kendo nodonj ni tieng’ ma kawuononi , nikech ne oa kuma bor ahinya mondo obi owinj rieko Solomon . To awachonu ni nitie gimoro kaeri man gi duong’ moloyo Solomon !
Chieng’ Bura , jo-Nineve bende nochung’ , mi donj ni tieng’ ma kawuononi , nikech kane Jona olandonigi wach Nyasaye , to ne gilokore , mi giweyo richogi , to awachonu ni nitie gimoro kaeri man gi duong’ moloyo Jona .
“ Onge ng’ama moko taya , to pando , kata umo gi atonga . To okete mana ewi rachungi taya , mondo orieny ni joma donjo e ot .
Wang’i e taya mar ringri , omiyo ka wang’i ngima , to dendi duto nigi ler . To ka wang’i ok ngima , to dendi duto otimo mudho .
Kuom mano , bed motang’ , dipo ka ler ma in-go en mana mudho !
Ka dendi duto opong’ gi ler , kendo onge bathe moro motimo mudho , to obiro bedo marieny , mana ka gima taya marieny ema miyi ler . ”
Kane Yesu osetieko wuoyo , ja-Farisai moro noluonge mondo odhi ochiem e ode . Omiyo nodhi , mobet piny mondo ochiem .
To kane ja-Farisaino oneno kochiemo ma ok okwongo ologo e yo ma chikgi dwaro , nowuoro .
Kuom mano , Ruoth Yesu nowachone ni , “ Un jo-Farisai uluoko kang’e agwata kod kang’e tawo , to chunyu opong’ gi mecho kod richo mamoko .
Mano kaka ufuwo ! Donge Jal mane ochueyo ng’e gik moko ema nochueyo koda ka igi bende ?
To chiwuru ni joma odhier gik ma un-go , eka gik moko duto nobednu maler .
“ Mano kaka unune malit , un jo-Farisai ! Uketo chunyu kuom chiwo ni Nyasaye mich mar achiel kuom apar mar apoth gi onyulo , kod alode mamoko duto maonge tich , to uweyo ng’ado bura kare , kendo ok uhero Nyasaye ! Gigo ema onego bed ni utimo to mamokogo bende ok onego uwe mak utimo .
“ Mano kaka unune malit , un jo-Farisai , nikech uhero kombe moyiedhi e ut lemo , kendo uhero mondo omosu kamiyou duong’ kuonde ma ji ochokoree .
Mano kaka unune malit , nikech uchalo gi liete mag joma otho , ma ok oketie alama , ma ji wuotho e wigi ka ok ong’eyo , mi dok magak ! ”
Eka japuonj Chik moro nowacho ni Yesu niya , “ Japuonj , ka iwacho kamano , to wan bende iyanyowa ! ”
Yesu nodwoke ni , “ Mano kaka un bende unune malit , un jopuonj Chik , nikech ugango ni ji misike mapek mohewogi ting’o , to un uwegi ok umulgi kata mana gi lith lwetu .
Bende mano kaka unune malit , nikech umwono liete jonabi , to gin mana jonabi ma kwereu ema ne onego !
Kamano unyiso ni uyie gi gima kwereu notimo , nikech gin ema ne ginego jonabi , kendo koro un ema umwono liete jonabigo !
Mano emomiyo rieko Nyasaye nowacho niya , ‘ Abiro oronigi jonabi kod joote , to ginineg moko kuomgi , kendo moko bende ginisandi . ’ .
Kuom mano , tieng’ ma kawuononi biro yudo kum nikech remb jonabi duto mosechuer nyaka ne chue piny ,
chakre remb Habil , nyaka remb Zekaria mane onegi e kind kendo-mar-misango kod Kama Ler mar Hekalu . Adier , awachonu ni tieng’ ma kawuononi noyud kum kuom remogo duto .
“ Mano kaka uneno malit , un jopuonj Chik , nikech usepando rayaw mar dhood rieko . Un uwegi ok usedonjo kanyo , to bende usebedo kutamo joma dwaro donjoe . ”
Kane Yesu osea kanyo , jopuonj Chik gi jo-Farisai nochako bedo mamon kode ahinya , kendo ne gichande gi penjo mang’eny ,
ka gikiyo wach moro marach mawuok e dhoge mondo gimakego .
E kindeno , kane ji osechokore gana gi gana ma koro ginyonore anyona , Yesu nokwongo owuoyo gi jopuonjrene , kowachonigi niya , “ Beduru motang’ ni thop jo-Farisai , ma en mana wuondruok .
Onge gimoro amora mopandi ma ok nong’ere achien , kendo onge wach moro maling’ling’ ma ok nofwenyre .
Kuom mano , gimoro amora musewacho e mudho , nowinji e lela , bende gimoro amora ma usekuodho ni ji kuonde mopondo , nohul ratiro .
“ Un osiepena , awachonu ni kik uluor joma nego mana ringruok kende , to bang’e onge gima rach ma ginyalo medo timo .
To adwaro nyisou ng’at monego uluor ; Luoruru Nyasaye nimar en ema en gi teko , ma , ka oseneg ng’ato to onyalo wito e mach mak tho . Adier awachonu ni , luoruru Jalo !
Oyundi abich donge ing’iewo otonglo ariyo kende ? To kata kamano , onge kata achiel kuomgi ma wi Nyasaye nyalo wilgo .
To un , kata mana yie wiu duto bende osekwan . Kuom mano , kik ubed maluor , nikech un uloyo winy ndalo mang’eny .
“ Awachonu ni ng’ato ang’ata mahulo e nyim ji ni en ng’ata , Wuod Dhano bende nohul ni en ng’ate e nyim malaika mag Nyasaye .
To ng’ato ang’ata ma kweda e nyim ji , Wuod Dhano bende nokwede e nyim malaika mag Nyasaye .
Ng’ato ang’ata mowacho gimoro marach kuom Wuod Dhano , nowene , to ng’at moyanyo Roho Maler ok nowene .
Ka omaku , moteru mondo oyalu e nyim jodong ut lemo , kata e nyim ruodhi , kata e nyim jotelo mamoko , to kik uparru kuom weche ma dudwoki , kata kuom gima duwachi ,
nimar Roho Maler nopuonju gima onego uwachi e sano . ”
Ng’at moro mane nie oganda nowacho ni Yesu niya , “ Japuonj , nyis owadwa mondo opogna mwandu mane wuonwa oweyo . ”
To Yesu nodwoke kapenje ni , “ Omera , ng’a moketa jang’ad bura kata jathek e kindu ? ”
Eka nomedo wacho ni ji duto niya , “ Beduru motang’ , mondo uritru kuom gombo duto nikech mwandu ok nyal miyo ng’ato bed mangima , kata dabed ni omew machal nadi . ”
Bang’ mano , Yesu nogoyonigi ngero niya , “ Ne nitie jamoko moro man gi puodho ma higa moro nochiego cham mathoth .
Omiyo nochako paro e chunye ni , ‘ Ere gima datim ? Aonge gi kama anyalo kanoe chamba duto . ’ .
Eka nowacho ni , ‘ Ang’eyo gima abiro timo ! Abiro muko derena , mi ago moko madongo moloyogi , mondo akanie chamba kod giga moko duto . ’ .
Bang’e anawach e chunya ni , ‘ An jahawi , nikech asekano gik mathoth , moroma kuom higni mang’eny ! Koro anyalo yueyo ka achiemo kendo ametho , ka amor . ’ .
To Nyasaye nowacho ni ng’atno niya , ‘ In ng’at mofuwo ! Otieno ma kawuononi ang’ nokaw chunyi ! To koro gik misekanogo duto biro konyi gang’o ? ’ ”
Eka Yesu notieko kawacho ni , “ Mano e kaka obet kuom ng’ama choko mwandu ni en owuon , to ok omew e wang’ Nyasaye ! ”
Yesu nowacho ni jopuonjrene niya , “ Mano emomiyo awachonu ni kik uparru kuom chiemo ma ducham mondo ubed mangima , kata kuom lewni ma durwaki mondo uumgo dendu ,
nikech ngima duong’ moloyo chiemo , kendo ringruok oloyo law .
Par ane uru winy . Ok gichwo kodhi , kata ok gika cham . Bende gionge dere kata kuonde keno , to Nyasaye pod pidhogi apidha . Unto donge uberne moloyo winy nyadi ng’eny !
Ere ng’ato kuomu ma parruok dimi ndalone medre ?
Koro ka ok unyal timo kata mana gima tin kamano , to ere gima omiyo uparoru kuom weche mamoko ?
Parieuru kaka ondanyo dongo ! Ok giti gimoro , bende ok gitwang’ lewni ma girwako , to awachonu ni kata mana Solomon gi mwandune duto mathothgo ne ok nyal rwakore maber ka ondanyo .
To ka Nyasaye nyalo rwako lum aluma manie thim kawuono , to kiny ipudho kendo ibolo e mach , to koro un dorwaku maber machal nadi ? Yaye , un joma nigi yie matin-gi !
Kuom mano kik uket parou kuom gik ma ducham , kata kuom gik ma dumadhi . Bende kik ubed gi parruok ,
nikech gik makamago ema ogendini duto mae piny chandore kadwaro . Un to , Wuonu ong’eyo ni onego uyudgi .
Kar dwaro gigo , to dwaruru mana ni Loch Nyasaye obedie , eka gigo duto nomedu .
“ Kik uluor , un kueth matinni , nimar Wuonu ohero miyo ubed gi loch kaachiel kode .
Lokuru giu duto pesa mondo upog ni joma odhier , eka ubed gi mwandu mak rum e polo , kuma jakuo ok dhiye , kendo kuma olwenda ok kethie gik moko ,
nikech kama mwanduni nitie , e kama chunyi bende nitie .
“ Ng’wanuru lepu , kendo mokuru techeu mondo ubed moikore .
Beduru ka jotich marito ruodhgi modhi e nyasi kisera , mondo koduogo mi odwong’o , to giyawne piyopiyo .
Mano kaka jotich ma ruodhgi yudo ka neno , kendo oikore , gin johawi ! Awachonu adier ni , ruodhgino nong’wan lepe , kendo nomi gibed piny e mesa , mi omigi chiemo .
Kata ka obiro mana odiwuor kata kogwen , moyudo ka giikore , to mano kaka gin johawi !
Ng’euru ni ka wuon ot ong’eyo sa ma jakuo biroe , to dobed korito ode , motam jakuo turo .
Omiyo un bende beduru kuikoru , nikech Wuod Dhano biro biro e sa ma ok ung’eyo ni onyalo biroe . ”
Petro nopenjo Yesu niya , “ Ruoth , wan kendwa ema igoyonwa ngeroni , koso igoye ni ji duto ? ”
Eka Ruoth Yesu nowacho niya , “ Ere ng’ato kuomu machalo gi jatich mogen kendo mariek , ma ruodhe biro keto mondo orit jotich wetene , kendo opognigi chiemo e kinde mowinjore ?
Jatich ma ka ruodhe oduogo to yudo katiyo kamano , en jahawi !
Adier awachonu ni ruodhe nokete jarit mwandune duto .
To ka en jatich ma paro e chunye ni ruodhe ok bi duogo piyo , to onyalo chako goyo jotich wetene , machwo gi mamon , kendo dochiem achiema , mi omethi , kendo omer .
To chieng’ moro nopo ka ruodhe oduogo e sa ma ok ong’eyo , mi ruodhe nong’ade sirunde sirunde ! Kamano nokume kaachiel gi joma ok oyie kuom Nyasaye .
“ Jatich mong’eyo gima ruodhe dwaro ni mondo otim , to ok tem timo kamano nochwad malit ,
to jatich ma ok ong’eyo gima ruodhe dwaro ni mondo otim , mi oboth motimo gima owinjore gi kum , to nochwad mana matin . Ng’at momi gik mang’eny , nodwar kuome gik mang’eny . Adier ng’at mogen gi gik mang’eny nodwar kuome gik mang’eny moloyo !
“ Ne abiro mondo amok mach e piny , to mad aye bed ni osemoke !
Nitie sand mibiro sandago , to mano kaka chunya parore nyaka chop ayud sandno .
Uparo ni ne abiro mondo akel kue e piny koso ? Ooyo , ok asebiro mondo akel kue , to mana ni mondo akel pogruok !
Chakre ndalogi , ji abich ma joot achiel biro pogore , ka ji adek odok konchiel , to ariyo komachielo .
Wuowi nopogre gi wuon mare , kendo nyako nopogre gi min . Chiwuowi bende nopogre gi wuon odgi . ”
Yesu nowacho bende ni ji niya , “ Ka uneno boche polo koting’ore yo podho chieng’ , to uwacho piyopiyo ni , ‘ Koth biro chue , ’ kendo ochue adier !
To bende ka uneno yamb oro ka kudho , to uwacho ni , ‘ Oro biro wuok , ’ kendo adier , oro wuok .
Un muwuondoru awuondagi ! Ka ulony kuom rango polo gi piny kamano , mi ung’e gima biro timore , to ang’o ma monou fwenyo tiend gik matimore ndalogi ?
“ Marang’o un uwegi ok ung’eyo gima kare monego utim ?
Ka ng’ato odonjoni , to onego item matek mondo uwinjru kode kapok uchopo e od bura , nono to oteri e nyim jang’ad bura , mi jang’ad bura diketi e lwet askari , mi askari boli e jela .
Awachoni ni koserwaki kanyo , to ok diwuog ngang’ kapok ichulo faini duto te ! ”
E kinde nogo , jomoko nobiro , monyiso Yesu wach jo-Galili mane Pilato onego ka jotimo misango .
Yesu nodwokogi niya , “ Uparo ni jo-Galili noneno masira malit kamano nikech ne gin joma richo moloyo jo-Galili mamoko duto koso ?
Ooyo , awachonu ni ka ok ulokoru uweyo richou , to uduto ubiro tho mana kaka ne githono !
Koso uparo ni ji apar gaboro mane ohinga mar Siloam opodho kuomgi , mi onego kande , ne joketho moloyo jo-Jerusalem mamoko duto koso ?
Ooyo , anyisou ni ka ok ulokoru uweyo richou , to uduto ubiro tho mana kaka ne githono ! ”
Eka Yesu nogoyonigi ngero niya , “ Ng’at moro ne nigi yadh ng’owo e puothe mar mzabibu . Chieng’ moro ne odhi rango ka doyud olemo kuome , to ne ok oyudo .
Eka nowacho ni jalos puodhono ni , ‘ Koro kuom higni adekgi asebedo kabiro ka mondo ayudie olemo kuom ng’owoni , to ok aseyudo gimoro . Omiyo tong’e oko . Ere gimomiyo onego oketh lowo kayiem nono ? ’
To jalos puodho nodwoke niya , ‘ Jaduong’ , yie iweye higani bende . Abiro doye , ma aketne owuoyo .
Kamano , ka onyago olemo higa mabironi , to mano ber . To ka ok onyago , to koro eka nitong’e oko . ’ . ”
Chieng’ Sabato moro , Yesu ne puonjo e od lemo moro .
To e od lemo kanyo ne nitie dhako moro man gi jachien moseloke jamidekre kuom higni apar gaboro , kendo dende ne odolore ma ok nyal riere kata matin .
Kane Yesu onene , ne oluonge ire , mowachone niya , “ Nyarwa , isechango kuom midekreni ! ”
Eka noketo lwete kuom dhakono , mi gikanyono dhakono norioere tir modendo Nyasaye .
Kane jaduong’ od lemo oneno ka Yesu ochango dhakono chieng’ Sabato kamano , mirima nomake , mi owacho ni ji niya , “ Nitie ndalo auchiel ma onego ji tiye , omiyo biuru e ndalogo mondo ochangu , to kik ubi chieng’ Sabato . ”
Ruoth Yesu nodwoke ni , “ Un joma wuondore ni ohero Nyasayegi ! Donge ng’ato ka ng’ato kuomu gonyo dhere kata kanje e kul chieng’ Sabato , mi ter modho ?
Koro dhako ma nyakwar Ibrahim , ma jachien osebedo kotueyo kuom higni apar gaboroni , donge ber kogony e tuech ma kamano chieng’ Sabato ? ”
Dwokone nokwodo wi wasike duto , to ji mamoko nodoko mamor kuom gik malich duto mane otimo .
Yesu nopenjo niya , “ Ere kaka Loch Nyasaye chalo ? Ang’o ma dapimego ?
Ochalo gi koth karadali mane ng’ato okawo , mopidho e puothe . Kodhino nodongo , modoko yath maduong’ , kendo winy nogedo e bedene . ”
Yesu nopenjo kendo ni , “ Ang’o ma dapimgo Loch Nyasaye ?
Ochalo gi thowi mane dhako moro okawo , mi odwalogo mogo atonge adek , mi bang’e okuot maber . ”
Kane yesu nie wuoth , kadhi Jerusalem , norawo e mier madongo gi matindo , kendo nopuonjo ji .
Ng’at moro nopenje niya , “ Jaduong’ , ji manok kende ema nokwo koso ? ” Yesu nodwoke niya ,
“ Temuru matek mondo udonj gie dhoot madiny , nikech awachonu ni , ji mang’eny nodwar donjo , to ok gininyal .
Jaduong’ ot biro chung’ , mi lor dhoot , to bang’ mano , kuchung’ oko mi udwong’o kuwacho ni , ‘ Jaduong’ , yawnwa’ , to nodwoku ni , ‘ Ok ang’eyou ! Ua kanye ? ’
Eka nuchak wacho niya , ‘ Ne wachiemo kendo wametho kodi , kendo ne ipuonjo e miechwa . ’ .
To enodwoku ni , ‘ Awachonu ni ok ang’eyou , kata kuma uaye bende ok ang’eyo . Auru kuoma , un joma timbegi richogi ! ’
“ Mano kaka unuyuagru malit , kumwodo laku , ka uneno Ibrahim gi Isaka kod Jakobo kod jonabi duto e Piny Ruoth Nyasaye , to un oriembu oko .
Ji nobi kowuok yo wuokchieng’ kod yo podho chieng’ , kod koa yo nyandwat kod milambo , mi ginibed piny mondo gichiem e nyasi manie piny Ruoth Nyasaye .
Adier , jomoko ma koro odong’ chien notel , to jomoko ma koro otelo nodog chien ! ”
E sanogo , jo-Farisai moko nobiro ir Yesu , mowachone ni , “ Ber mondo ia ka , nikech Herode dwaro negi . ”
To nowachonigi niya , “ Dhiuru unyis andhogano ni , agolo jochiende kendo achango ji kawuono gi kiny , to chieng’ mar adek abiro tieko tija .
To onego adhi nyime gi wuodha kawuono gi kiny kod orucha , nikech janabi ok nyal tho oko kamoro nono , to mak mana Jerusalem .
“ Yaye jo-Jerusalem ! Yaye jo-Jerusalem ! Un munego jonabi , kendo ugoyo joma Nyasaye ooro iru gi kite ! Mano kaka asedwaro mondo achoku duto kaka nyabuch gweno chokon nyithinde e bwombe , to usetamoru .
Koro dalau biro dong’ gunda . Awachonu ni chakre kawuono ok unuchak unena kendo , nyaka kinde chopi ma unuwachie ni , ‘ Ogwedh ng’ama biro e nying Ruoth . ’ . ”
Chieng’ Sabato moro , Yesu nodhi chiemo e od jaduong’ jo-Farisai moro , kendo ji ne ng’iye ahinya .
To e odno ne nitie ng’ato e nyim Yesu ma mbunda ohingo .
Yesu nopenjo jopuonj Chik kod jo-Farisai ni , “ Chikwa oyie mondo ochang ji chieng’ Sabato , koso ok oyie ? ”
To ne ok gidwoke gimoro . Eka nokawo ng’atno mi ochango , kendo oweyo odhi .
Bang’ mano nowachonigi niya , “ Ere ng’ato kuomu ma ka kanje kata rwadhe opodho e bugo chieng’ Sabato , to ok dogole mana gikanyono ? ”
To dwoko penjono notamogi .
Yesu noneno ka welo yiero kombe moyiedhi , omiyo nowachonigi niya ,
“ Ka oluongi e nyasi moro mar kisera , to kik ibed e kom moyiedhi , nikech dipo ka ng’at moluongi oluongo koda ng’at moloyi gi duong’ bende .
Eka kamoro dipo ka ng’at mane oluongouno obiro , mowachoni ni , ‘ Weni jali komino . ’ . Kamano wiyi dikuodi , kidhi bet e kom man chien moloyo .
Kuom mano , ka oluongi kamoro , to dhi ibed mana e kom man chien moloyo , mondo ka ng’ama oluongino obiro , to owachni ni , ‘ Osiepna , sudi ibi nyime ku . ’ . Kamano iniyud duong’ e nyim welo mamoko duto ,
nikech ng’at mating’ore malo nodwok piny , to ng’at madwokore piny noting’ malo . ”
Eka Yesu nowacho bende ni ng’at mane oluongeno ni , “ Ka iluongo ji e chiemb odiechieng’ , kata chiemb otieno , to kik iluong mana osiepeni kata oweteni kata wedeni kata jogweng’u momew , nimar dipo ka gin bende chieng’ moro giluongi , mi gichuli kar luong mane iluongogigono .
To kiloso nyasi , to luong mana joma odhier gi rang’onde gi pudhe kod muofni ,
eka inibed ng’ama oguedhi , nikech gin gionge gima digichulgo . To Nyasaye nochuli chieng’ ma joma kare ochiere . ”
Ng’at achiel kuom joma ne chiemo kod Yesu nowinjo wechego , mowacho ni Yesu niya , “ Mano kaka joma nobet ka chiemo e nyasi manie Piny Ruoth Nyasaye gin johawi ! ”
To Yesu nowachone ni , “ Ng’at moro noloso nyasi maduong’ , mi oluongo ji mathoth .
Kane chiemo oseikore , ne ooro jotichne mondo odhi owach ni joma oluongi niya , ‘ Biuru nikech gik moko duto oseikore . ’ .
To giduto kar rombgi ne gichako wacho weche ma ginyisogo wuon nyasi gimomiyo ok ginyal biro . Ng’at mokwongo nowacho ni jatich mane oor ni , ‘ Aseng’iewo puodho moro , omiyo nyaka adhi anene . Kuom mano wach ni ruodhi mondo ong’wonna . ’ .
Ng’at machielo to nowacho ni , ‘ Aseng’iewo ruedhi apar mag pur , omiyo nyaka adhi atemgi . Kuom mano , wach ni ruodhi mondo ong’wonna . ’ .
Ng’at moro to nowacho ni , ‘ An gi miaha , omiyo ok anyal biro . ’ .
Eka jatich nobiro monyiso ruodhe wechego . Mirima nomako wuon nyasi , mi owacho ni jatichne niya , ‘ Wuogi piyo , idhi e yore gi chirni , mondo ikel joma odhier gi rang’onde gi muofni kod pudhe miyudo . ’ .
To kane jatich oduogo , nowacho ni ruodhe niya , ‘ Jaduong’ , wasetimo kaka nende iwacho , to thuolo pod nitie mar luongo jomoko . ’ .
Eka ruodhe nochako owachone ni , ‘ Dhiyo e wang’yore kod gweng’ duto , iwach ni ji kijiwogi ni nyaka gibi mondo oda opong’ thich !
Awachonu adier ni onge kata ng’at achiel kuom ji mane oluongi ma nobil chiemba . ’ . ”
Chieng’ moro kane oyudo ji mathoth luwo bang’ Yesu , nolokore , mowachonigi niya ,
“ Ka ng’ato obiro ira , to ok ojwang’o wuon kod min , gi chiege gi nyithinde koda ka ngimane owuon , to ok onyal doko japuonjrena .
Bende ng’at ma ok nyal ting’o msalape owuon mi luwa , ok nyal doko japuonjrena .
“ En ng’a kuomu , ma kadwaro gero ot , to ok kwong bed piny , mi pim nengo , mondo one ane kaa en gi pesa moromo tieko tijno ?
Ka ok otimo kamano , to ok dotiek gero odno bang’ keto mise , kendo ji duto moneno gima otimore dinyiere ,
kawacho ni , ‘ Jali nochako gedo , to otame tieko ! ’
“ Koso ka ruoth moro dwaro kedo gi ruoth machielo , donge okwongo obet piny mi one ane ka ji alufu apar ma en-go onyalo chomogo jal mabiro monje gi ji alufu piero ariyo ?
Ka oneno ni ok donyal , to ooro joote ka pod ruoth machielo ni kuma bor , mondo onyise ni odwaro mondo giwinjre e yor kue .
Kamano bende onge ng’ato kuomu manyalo bedo japuonjrena ka ok oweyo gige duto .
“ Kado ber , to ka ndhathe orumo , to ere kaka dumi ochak obed gi ndhadhu kendo ?
Kado ma kamano onge gi tich kuom loso lowo , kata loso pidh owuoyo , omiyo ipuke mana oko . Ng’at man gi it mar winjo , to mondo owinji . ”
Chieng’ moro josol osuru mang’eny kod joricho nosudo but Yesu mondo oyud puonjne .
Eka jo-Farisai kod jopuonj Chik ne jochako ng’ur ni , “ Jali rwako joricho , kendo ochiemo achiema kodgi . ”
To Yesu nogoyonigi ngero niya ,
“ Ka ng’ato kuomu nigi rombe mia achiel , to achiel olalne , donge dowe rombe mamoko piero ochiko gochiko e lek , to odhi manyo achiel molalno nyaka oyudi ?
To koyude , to odoko mamor ahinya kendo oting’e mana e goke ,
kodwoke dala . Bang’e oluongo osiepene kod jogweng’gi , kendo owachonigi niya , ‘ Wachiemuru , nikech amor chutho , nimar aseyudo rombona ma nyocha olal . ’ .
“ Koro akonu ni , kamano bende e kaka mor nobedi e polo kuom jaricho achiel molokore , moloyo mor ma nobed kuom ji piero ochiko gochiko mabeyo , maparo ni ok onego lokre .
“ Koso ka dhako moro nigi siling’ apar mamingli , to achiel olalne , donge domok taya , mi oyue ode komanyo maber kuonde duto nyaka oyude ?
Bang’e oluongo osiepene kod jogweng’gi kaachiel , kendo owachonigi niya , ‘ Wachiemuru nikech amor ahinya , nimar aseyudo pesana manyocha olalna . ’ .
Akonu ni , kamano bende e kaka malaika mag Nyasaye bedo mamor kuom jaricho achiel molokore . ”
Yesu nomedo wacho niya , “ Ng’at moro ne nigi yawuowi ariyo .
Wuowi machogo nowacho ni wuon mare ni , ‘ Wuora , yie ipogna mwandu monego ayudi . ’ . Kuom mano ng’atno nopogo yawuote ariyogo mwandune .
Bang’ ndalo manok , wuowi machogo noloko gige duto pesa , mi owuok odhi e piny moro mabor . Eka nodonjo e ngima mar anjawo kuno , motieko pesane duto .
Kane osetieko pesane duto kamano , kech maduong’ nowuok e pinyno , mi nodoko jachan machandore .
Kuom mano , nodhi mondo oti ni japinyno moro , mi jalo nokete jakwa ngurue .
Nogombo mondo ocham opokla mane ngurue chamo , to bende onge ng’ama nomiye gimoro .
Eka parone nodwogo kare , mi owacho e chunye niya , ‘ Jotich wuora duto nigi chiemo mohingogi , to an kech nega ka !
Abiro dhi kawuora , mi awachne ni , “ Wuora , aseketho e nyim Nyasaye kendo e nyimi ,
ok awinjora koro mondo iluonga ni wuodi , to keta abed achiel kuom jotichni . ” ’
“ Kamano noa malo , mochako wuoth madok ka wuon mare . To kane pod en mabor gi dala , wuon mare nonene . Nokeche , mi oringo okwake , monyodhe .
Eka wuowino nowacho ni wuon niya , ‘ Aseketho e nyim Nyasaye , kendo e nyimi . Ok awinjora koro mondo iluonga ni wuodi . ’ .
To wuon mare nowacho ni jotichne ni , ‘ Goluru law maberie moloyo piyopiyo mondo urwakne , kendo uketne tere e lith lwete . Wuoche bende mondo urwakne e tiende .
Bang’ mano , keluru nyarwath machwe uyang’ mondo wacham wabeduru mamor ,
nikech wuodani ne osetho , to koro ongima kendo ne olal , to koro onwang’e . ’ . Kamano ne gichako timo nyasi ka gimor .
“ E kindeno noyudo ka wuowi maduong’ ni oko e puodho , to kane odwogo mochopo machiegni gi dala , nowinjo ka thum ywak , kendo ji miel .
Omiyo ne oluongo achiel kuom jotich , mopenjo gima timore .
Jatich nodwoke niya , ‘ Owadu odwogo , kendo wuoru oseyang’one nyarwath machwe , nikech odwogo kongima maber . ’ .
To mirima nomako wuowi maduong’ , mi otamore donjo e ot , omiyo wuon mare nowuok , mohombe mondo odonji .
To nodwoko wuon niya , ‘ Parie kaka asetiyoni mana ka misumba kuom higni mathothgi duto , kendo pok aketho chikni kata dichiel , to pod ok imiya kata mana nyadiel mondo ayang’ acham gi osiepena !
To koro ka wuodi mosechamo mwanduni duto gi jochode obiro , to iyang’one nyarwath machwe ! ’
Wuon mare to nokone niya , ‘ Nyathina , ndalo duto in koda , kendo giga duto gin magi .
To owinjore wachiem kendo wabed mamor , nikech owaduni yandi otho , to koro ongima , kendo yande olal , to koro onwang’e . ’ . ”
Yesu nowacho ni jopuonjrene niya , “ Ne nitie jamoko moro mane oketo ng’ato mondo orit mwandune . To noyudo wach ni jatijno ketho gige .
Omiyo noluonge , mopenje niya , ‘ En wach mane ma awinjo kuomini ? Tim ane kwan kuom gigo duto mirito , nikech ok inyal dhi nyime gi bedo jarit giga ngang’ ! ’
Eka ng’atno nowacho e chunye niya , ‘ Ere gima koro anyalo timo , ka ruodha ogola e tich ? Aonge gi teko ma dapurgo , bende ok dakuechi nikech aluoro wich kuot .
Ero , koro ang’eyo gima abiro timo mondo ji orwaka e miechgi , koseriemba e tich . ’ .
Eka noluongo jogop ruodhe achiel achiel , mopenjo jagowi mokwongo ni , ‘ In gi gop ruodha moromo ang’o ? ’
Jalo nodwoke ni , ‘ Gopa oromo depe mia achiel mag mo . ’ . To nokone ni , ‘ Bed piny piyopiyo , mondo ikaw kitapi , indikie ni , piero abich . ’ .
Eka nopenjo ng’at machielo niya , ‘ In to gopi oromo adi ? ’ Ng’atno nodwoke ni , ‘ Gunde mia achiel mag cham . ’ . Eka nodwoke ni , ‘ Kaw kitapini , indikie ni piero aboro . ’ .
“ Jamokono nopako jarit gige ma ok kareno kuom riekone , kendo en adier ni joma ok ong’eyo Nyasaye tiyo gi jowadgi gi rieko moloyo rieko ma joma ong’eyo Nyasaye tiyogo gi jowetegi . ”
Eka Yesu nomedo wacho niya , “ Mano omiyo awachonu ni , tiuru gi mwandu mag pinyni kuom mako osiepe , mondo chieng’ ma mwandugo orumo , to orwaku e dala mochwere .
Ng’at ma jaadiera kuom gima tin , doko jaadiera kuom gima duong’ bende . Kamano bende , ng’at ma ok jaadiera kuom gima tin ok nyal bedo jaadiera kuom gima duong’ .
Emomiyo ka ok usebedo joadiera kuom mwandu ma ok ni kare mag pinyni , koro ng’ano ma digenu kuom mwandu madier ?
Koso ka ok usebedo joadiera kuom mwandu ng’at machielo , koro ere ng’ama dimiu mwanduu uwegi ?
“ Onge misumba manyalo tiyo ni ruodhi ariyo , nimar dosin gi moro , to ohero machielo , kata domi achiel luor , to ochayo machielo . Omiyo ok unyal tiyo ni Nyasaye , mi kendo uchak uti ni mwandu . ”
Jo-Farisai , ma gin joma ohero pesa ahinya , nowinjo wechego duto , mi onyiere anyiera .
To Yesu nowachonigi niya , “ Un e joma wuorore e nyim ji ni joma kare , to Nyasaye ong’eyo chunyu . Ng’euru ni Nyasaye ochayo gik moko ma dhano kwano ka gik madongo .
“ Chik Musa kod weche jonabi ne nigi teko nyaka chop ndalo Johana , kendo chakre kanyo , Wach Maber mar Loch Nyasaye osebedo kilando , kendo ng’ato ka ng’ato riyore mondo odonjie .
To yot mondo polo gi piny orum , moloyo ka nukta achiel matinie moloyo mar Chik lal .
“ Ka ng’ato oriembo chiege , mi okendo dhako machielo , to oterore . Bende ka ng’ato okendo dhako ma chwore oriembo , to mano bende oterore . ”
Yesu nogoyo nigi ngero niya , “ Ne nitie jamoko moro mane rwako lewni mabeyo ma nengogi tek , kendo ne odak e ngima mamalo , kochamo chiemo mabeyo pilepile .
To bende ne nitie ng’at moro modhier , ma nyinge Lazaro , ma adhonde opong’o dende . Ne ikete e dhoranga jamokono pilepile ,
kendo nogombo chamo ng’injo molwar e bwo mesa jamokono . Kata mana gwogi bende ne biro mi nang’ adhondene .
To mos achien , ng’at modhierno notho , mi malaika noting’e , motere e bath Ibrahim . Bang’e jamokono bende notho , mi oyiki .
Kane en e Piny Joma Otho kisande malit , noting’o wang’e moneno Ibrahim gi kuma bor , kod Lazaro kobet e bathe .
Eka nokok kowacho niya , ‘ Wuonwa Ibrahim , kecha mondo ior Lazaro olut lith lwete e pi , okuego lewa , nikech an gi rem malit e ligegani ! ’
To Ibrahim nodwoke ni , ‘ Wuoda , par ni kane pod ingima ne iyudo gik moko mabeyo , to Lazaro ne yudo gik maricho . To koro sani oneno maber kaeri , ka into inie rem malit .
To bende e kindwa kodi nitie hoho mang’ongo mopogowa , mondo otam joma dwaro kalo kaa koni biro iru , kendo kik ji ng’ad koa koru kabiro koni . ’ .
Eka ng’atno nowacho ni Ibrahim ni , ‘ Wuonwa , ka kamano , to kara ornago e dala wuora ,
mondo osiem owetena abich modong’ kuno , kik gibi kar sand malit . ’ .
To Ibrahim nodwoke niya , ‘ Gin gi weche Musa kod mag Jonabi kuno , omiyo ber mondo giwinjgi . ’ .
To en nowacho ni , ‘ Ooyo wuonwa Ibrahim ! Ka ng’at moa kuom joma otho odhi irgi , eka digilokre . ’ .
Ibrahim to nokone niya , ‘ Ka ok ginyal winjo weche Musa kod Jonabi , to ok giniwinj kata mana ng’at mochier oa kuom joma otho ! ’ ”
Yesu nowacho ni jopuonjrene niya , “ Gik mamiyo ji donjo e richo ok nyal bare mak obetie . To mano kaka nobed malit ni ng’at makelogi !
Da obedo maber ka otuene pong’ e ng’ute , mi onyumego e nam , moloyo komiyo achiel kuom joma tindogi odonjo e richo .
Beduru motang’ ! Ka owadu okethoni , to kwere . To koyie kethone , to wene .
Ka okethoni nyadibiriyo e odiechieng’ achiel , mi obiro iri ndalo abiriyo kokwayi mondo iwene , to nyaka iwene . ”
Joote nowacho ni Ruoth Yesu niya , “ Medwa yie . ”
To Ruoth nowachonigi niya , “ Da bed ni un gi yie kata matin marom gi koth karadali , to da uwacho ni yadhni ni , ‘ Pudhri , mondo idhi ipidhri e nam , ’ mi dowinjou .
“ Ere ng’ato kuomu man gi jatich mapuro kata makwayo jambe , ma ka jatichno oa puodho to dowachne ni , ‘ Reti ibi ibed piny mondo ichiem’ ?
Donge dowachne mana ni , ‘ Losna chiemo , kendo iikri mondo igamna gima adwaro kachiemo kendo ametho . Eka bang’e in bende ibi ichiem . ’ .
Koso uparo ni bende dogo ni jatichneno erokamano kuom timo gima nowachone ni mondo otim ?
Kamano e kaka un bende , ka usetimo gik moko duto mane onyisu ni mondo utim , to onego uwach ni , ‘ Wan mana jotich aticha , omiyo onge erokamano monego wayudi , nikech wasetiyo mana tichwa . ’ . ”
Kane Yesu dhi Jerusalem , nowuotho e kind Samaria gi Galili .
Noyudo odonjo e dala moro , mi jodhoho apar noromo kode . Ne gichung’ gi chien ,
mi gikok niya , “ Yesu ! Yie ikechwa . ”
Yesu nonenogi , mowachonigi ni , “ Dhiuru ir jadolo mondo orang dendu . ” To kane oyudo gin e yo gidhi , ne gichango .
Achiel kuomgi , kane oneno ni osechango , nodwogo ir Yesu kopako Nyasaye matek .
Ne ogoyo chonge piny , mokulore e tiend Yesu , kogoyone erokamano . To ne en ja-Samaria !
Yesu nopenjo niya , “ Donge ne gin ji apar mane ochango koso ? Koro ere ji ochiko mamoko ?
Ere gima omiyo japiny moro nononi kende ema oduogo mondo ogo ni Nyasaye erokamano ? ”
Eka nowacho ni ng’atno niya , “ Chungi , idhi . Yieni ema omiyo ichango . ”
Jo-Farisai moko nopenjo Yesu chieng’ ma Loch Nyasaye nobie . Nodwokogi niya , “ Onge ranyisi ma ji biro neno manyiso chieng’ ma Loch Nyasaye biroe .
Bende onge ng’ama nowach ni , ‘ Neuru , erigo ! ’ kata ni , ‘ Echago cha , ’ nikech Loch Nyasaye nie dieru ! ”
Eka nowacho ni jopuonjrene niya , “ Ndalo nobi ma unugomb nenoe chieng’ achiel kuom ndalo mag Wuod Dhano , to ok unune .
Bende jomoko nowachnu ni , ‘ Neuru , en kucha ! ’ kata ni , ‘ Neuru , en ka ! ’ To kik uwuog mondo uluwgi ,
nikech kaka mil polo piatore e kor polo koa konchiel nyaka komachielo , e kaka Wuod Dhano bende nobedi chieng’ mobiroe .
To mokwongo nyaka one masiche mang’eny , kendo tieng’ ma kawuononi nyaka dage .
Kaka notimore e ndalo Nowa , e kaka notimre e ndalo Wuod Dhano .
Ji duto nosiko chiemo achiema kendo metho . Chwo ne kendo , kendo nyiri bende ne dhi tedo , nyaka nochopo chieng’ mane Nowa odonjo e yie , mi pi oimo piny , motieko ji pep .
Kamano bende , kaka notimore e ndalo mag Lut , e kaka notimre chieng’ ma Wuod dhano biroe . Ji ne chiemo kendo metho . Ne ging’iewo , kendo ne giloko ohala , bende ne gichwoyo , kendo gigedo .
To chieng’ mane Lut owuokie Sodom , mach kod kite maliel nolwar koa e polo , mi otieko gi pep .
Kamano e kaka notimre chieng’ ma Wuod Dhano nonyisree .
“ Ng’at manie wi tat ode chieng’no kik lor piny mondo ogol gige manie ot odhigo . Bende ng’at man oko e puodho kik dog dala .
Paruru gima notimore ni chi Lut !
Ka ng’ato otemo reso ngimane , to ngimane nolalne , to ka ng’at ma ojwang’o ngimane , nores ngimane .
Awachonu ni , otienono ji ariyo nobed kanindo e kitanda achiel ; achiel nokaw , to machielo nowe .
Mon ariyo bende nobed ka rego kaachiel ; achiel nokaw to machielo nowe . [
Ji ariyo nobed katiyo e puodho ; achiel nokaw , to machielo nowe . ” ]
Eka ne gipenje niya , “ Mano notimre kanye , Ruoth ? ” Nodwokogi ni , “ Kama gimoro othoe ema achudhe chokoree ! ”
Yesu nogoyo ni jopuonjrene ngero moro mondo opuonjgigo lamo Nyasaye pile mak ginyosore .
Nowachonigi niya , “ Jang’ad bura moro ma ok oluoro Nyasaye , kendo ma ok odewo ji , ne odak e dala moro .
To chi liel moro ma bende nodak e dalano ne osiko biro ire pile , kakwaye ni , ‘ Yie ing’adna bura e kinda gi jal ma an-go gi wach . ’ .
Kuom kinde mang’eny jang’ad burano notamore winjo wachne , to bang’e achien nowacho e chunye niya , ‘ Kata obedo ni ok aluoro Nyasaye , kendo ok adew ji kamano ,
to chi lielni chanda , omiyo abiro ng’adone bura kare , mondo kik obemba gi biro ira pile . ’ . ”
Eka Ruoth Yesu nodhi nyime kawacho niya , “ Winjeuru gima ne jang’ad bura ma ok kareno owacho !
Koro donge Nyasaye nong’ad bura kare ni joge moyier , maywakne odiechieng’ gotieno ? Uparo ni dodeki mak okonyogi koso ?
Ooyo ! Awachonu ni nong’adni bura kare piyopiyo . To chieng’ ma Wuod Dhano obiroe e piny , uparo ni nonwang’ joma oyie kuome koso ? ”
Joma ne paro giwegi ni gin joma kare , kendo mane ochayo ji mamoko duto , bende Yesu nogoyonigi ngero kama :
“ Ji ariyo nodhi e Hekalu mondo olem . Achiel ne ja-Farisai , to machielo ne jasol osuru .
Ja-Farisai nochung’ kar kende , mi olemo niya , ‘ A Nyasaye , agoyoni erokamano , nikech ok achal gi jomoko duto , ma jomecho kendo jagang wach kendo ma joma terore . To bende ok achal gi jasol osuruni .
Atweyo chiemo diriyo e juma ka juma , kendo achiwoni achiel kuom apar mag gik moko duto ma anwang’o . ’ .
Jasol osuru to ne ochung’ gi chien kendo ne pok ohedhore kata mana ting’o wiye mondo orang polo , to noywagore malit , kowacho ni , ‘ A Nyasaye , yie ikecha , an ma an jarichoni . ’ . ”
Eka Yesu , notieko kawacho niya , “ Akonu ni ng’atni nodok dala ka ni kare e nyim Nyasaye moloyo ng’at machielo cha , nimar ng’at ma ting’ore malo nodwok piny , to ng’at ma dwokore piny noting’ malo . ”
Jomoko nokelo koda ka nyithindo matindo ir Yesu , mondo oket lwete kuomgi . To jopuonjrene noneno kamano , mokwerogi .
To Yesu noluongogi , kawacho ni . “ Weuru nyithindo obi ira ! Kik utamgi , nikech joma kamagi ema yudo gueth mar Loch Nyasaye .
Awachonu adier ni , Ng’at ma ok oyie Loch Nyasaye gi chuny machalo gi chuny nyathi matin , ok noyud gueth mar lochne ngang’ . ”
Jaduong’ jo-Yahudi moro nopenjo Yesu niya , “ Japuonj ! In , in g’ama ber . Koro ere gima onego atim mondo ayud ngima mochwere ? ”
To Yesu nodwoke ni , “ Ang’o momiyo iwacho ni an ng’ama ber ? Onge ng’ama ber , mak mana Nyasaye kende .
Donge ing’eyo chike , mawacho ni , ‘ Kik iterri , kik ineki , kik ikwal , kik ihang wach , ’ kendo ni ‘ Luor wuoru gi meru’ ? ”
Ng’atno nodwoke ni , “ Aserito chikego duto , chakre aa e nyathi . ”
Kane Yesu owinjo kamano , nowachone niya , “ Gimoro achiel ema pod onego itim . Lok gigi duto pesa , mondo ipog ni joma odhier , eka inibed gi mwandu e polo . Ka isetimo kamano , to bi iluwa . ”
Kane ng’atno owinjo kamano , chunye nodoko malit , nikech ne en jamoko ahinya .
Yesu noneno ka chunye lit , mi owacho niya , “ Mano kaka donjo e Piny Ruoth Nyasaye tek ni joma nigi mwandu .
Yot ni ngamia kadho e wang’ sandan , moloyo jamoko donjo e Piny Ruoth Nyasaye ! ”
Joma ne owinjo kowacho kamano , nopenjore ni , “ Kara , ere ng’ama nokwo ? ”
To Yesu nodwokogi niya , “ Gik ma dhano ok nyal , Nyasaye ema nyalo . ”
Eka Petro nowachone ni , “ To wan waseweyo miechewa , mwaluwi . ”
Yesu nodwoke , kawachonigi ni , “ Adier awachonu ni , ng’ama oweyo dalane kata chiege kata owetene kata jonywolne kata nyithinde nikech Loch Nyasaye ,
noyud gik mang’eny e pinyni , moloyo mago moseweyo . To e piny mabiro noyudie ngima mochwere . ”
Yesu nokawo jopuonjrene apar gariyo , motero kar kendgi , mi owachonogi niya , “ Winjuru ! Koro wadhi Jerusalem , kuma gik moko duto mane jonabi ondiko kuom Wuod Dhano biro timoree adier .
Ibiro chiwe e lwet joma ok jo-Yahudi , mi jogo nochare kendo noyanye kendo nong’udh kuome olawo .
Bende ginichwade , kendo gininege , to chieng’ mar adek enochier . ”
To jopuonjrene ne ok owinjo tiendn wechego kata achiel , nikech nopandnigi tiende . Kamano ne ok ginyal ng’eyo gima Yesu wacho .
Kane Yesu chiegni chopo Jeriko , muofu moro noyudo obet e bath yo kakuecho .
Muofuno nowinjo ka ji mang’eny kadho , omiyo nopenjo ni , “ Mano en ng’a ? ”
Ne gidwoke ni , “ Yesu , ja-Nazareth ema kadho . ”
Eka ne okok matek niya , “ Yesu , Wuod Daudi , kecha ! ”
Joma ne otelo ne okwere ni mondo oling’ , to nomedo kok matek moloyo ni , “ Wuod Daudi , kecha ! ”
Mano omiyo Yesu nochung’ , mowacho mondo okele ire . Kane osebiro machiegni , Yesu nopenje ni ,
“ Ere gima idwaro ni mondo atimni ? ” Ne odwoke ni , “ Jaduong’ , adwaro ni mondo achak anen kendo . ”
Yesu nowachone ni , “ Nen ! Yieni ema omiyo ichango . ”
Gikanyono wang’e noyepo , mi oluwo Yesu , komiyo Nyasaye duong’ , kendo kane ji duto oneno gima otimore , ne gipako Nyasaye .
Yesu nodonjo Jeriko , kendo kane oyudo okadho e dier dalano ,
Ng’at moro ma nyinge Zakayo ne dwaro nene . Ng’atno ne jasol osuru maduong’ , kendo ne en jamoko .
Ne odwaro neno ni Yesu en ng’ama chalo nadi , to ne ok onyal nene , nikech ji ne ng’eny ahinya , to bende ne en ng’at ma nyadundo .
Kuom mano , noringo odhi nyime , mi oidho ng’owo mondo one Yesu , nikech Yesu ne dhi kadho kanyo .
Kane Yesu ochopo , norango malo , mi owacho ni Zakayo niya , “ Lor piny piyo , nikech kawuono adhi bedo wendo e odi . ”
Zakayo nolor piyo , mi orwako Yesu gi mor .
To kane ji oneno kamano , ne ging’ur , ka giwacho ni , “ Osedhi bedo wendo jaricho ! ”
Zakayo nochung’ , mowacho ni Ruoth Yesu niya , “ Ruoth , abiro pogo nus giga ni jochan , kendo kapo ni asemayo ng’ato gire e yo ma ok kare , to abiro chulo nyading’wen . ”
Yesu nowacho niya , “ Kawuono warruok osebiro e odni , nimar jali bende en nyakwar Ibrahim .
Wuod Dhano nobiro mondo omany joma olal , kendo oresi . ”
Kane pod ji winjo wechego , Yesu nogoyo ngero moro , nikech ne koro ochiegni chopo Jerusalem , kendo ji ne paro ni Loch Nyasaye biro betie mak odeko .
Ne owacho niya , “ Ng’at moro marahuma ne dwaro dhi e piny moro mabor mondo oyud teko mar duogo bedo ruoth e pinygi .
Ne oluongo jotichne apar , mi omiyo ng’ato ka ng’ato kuomgi siling’ alufu achiel achiel , kowachonigi ni , ‘ Lokuru ohala gi pesagi nyaka chop aduogi . ’ .
To jothurgi ng’atno ne osin kode , omiyo ne gioro joote kuma ne odhiyeno gi wach ni , ‘ Ok wadwar mondo jalo obed ruodhwa . ’ .
To kata kamano ne okete ruoth , kendo kane odwogo , nogolo chik mondo jotichne mane osemiyo pesa kande obi ire , mondo one ane ohala ma giseyudo .
“ Ng’at mokwongo nobiro , mowacho niya , ‘ Ruoth , siling’ alufu achiel mane imiya osenywolo siling’ alufu apar ohala . ’ .
Eka ruodhe nodwoke ni , ‘ Ber ahinya , in jatich maber ! Koro kaka iserito gima tinni maber , aketi mondo ibed ruodh mier apar . ’ .
Ng’at mar ariyo bende nobiro mowacho niya , ‘ Ruoth , siling’ alufu achiel mane imiya osenywolo siling’ alufu abich mamoko . ’ .
En bende nodwoke ni , ‘ Bed ruodh mier abich . ’ .
Eka ng’at mar adek nobiro mowacho niya , ‘ Ruoth , pesa mane imiya eri ! Ne aboye gi nanga , mi akane akana ,
nikech ne aluori , nimar in ng’at makoch . In ikawo gima ne ok ikano , kendo ikayo gima ne ok ichwoyo . ’ .
To ruodhe nowachone niya , ‘ In jatich marach ! Abiro ng’adoni bura gi weche ma isewacho gi dhogi iwuon . Kara , in ne ing’eyo ni an ng’at makoch , kendo ni akawo gima ne ok akano , bende ni akayo gima ne ok achwoyo !
To ka kamano , to marang’o ne ok iketo pesana e bengi mondo ka aduogo to akawe kod ohande ? ’
Eka nowacho ni joma ne ochung’ kanyo mondo okaw pesa kuom ng’atno omi jal mane nigi siling’ alufu apar cha .
Ne giwachone ni , ‘ Ruoth , en donge en gi siling’ alufu apar ? ’
To nodwoke ni , ‘ Akonu ni ng’ato ka ng’ato man-go ema nomedi , to ng’at ma ongego , noma kata mana mano matin ma en-go .
To wasika mane ok dwar ni mondo abed ruodhgi to keluru ka mondo uneg mana ka aneno . ’ . ”
Kane Yesu osegoyo ngero kamano , ne otelo odhi Jerusalem ,
kendo kane ochopo machiegni gi Bethfage kod Bethania e got miluongo ni got Zeituni , nooro jopuonjrene ariyo ,
kowachonigi niya , “ Dhiuru e dala man nyimu cha , kendo kudonjo , to ubiro nwang’o nyathi kanyna motue , mapok ng’ato oidho nyaka nene . Gonyeuru ukele ka .
To ka ng’ato openjou gimomiyo ugonye , to dwokeuru ni , ‘ Ruodhwa dware . ’ . ”
Jootego nodhi monwang’o gik moko duto mana kaka nosenyisogi ,
to kane oyudo gigonyo nyathi kanyna , wegi nopenjogi ni , “ Ang’o momiyo ugonyo nyathi kanyna no ? ”
Ne gidwoko ni , “ Ruodhwa dware . ”
Kamano ne gikele ni Yesu , eka ne gipedho lepgi e dieng’eye mi giketoe Yesu .
To kane owuotho odhi , ne gipedhone lepgi e yo .
Yesu nochopo machiegni gi Jerusalem , kama yo lorgo kaa e got Zeituni , mi jopuonjre mang’eny nochako pako Nyasaye matek gi mor , nikech timbe madongo miwuoro mane giseneno .
Ne giwacho niya , “ Oguedh Ruoth mabiro e nying Ruoth Nyasaye ! Kue obedi e polo , kendo duong’ obedi e polo malo . ”
Eka moko kuom jo-Farisai mane nie ogandano nowacho ni Yesu niya , “ Japuonj , kwer jopuonjreni mondo oling’ ! ”
To nodwokogi ni , “ Awachonu ni , ka giling’ to kara koda ka kitegi bende biro kok ! ”
Yesu nomedo chopo machiegni gi Jerusalem , kendo kane oneno dalano , ne oywage ,
kowacho niya , “ Yaye , mad ne bed ni ing’eyo tinendeni gima dikelni kue ! To kata kamano ogeng’ore ni wang’i .
Ndalo nobi ma wasiki notimnie ageng’a koni gi koni kakunyoni bur alwora .
Ginitieki kaachiel gi jogi duto , kendo ok giniwe kata kidi achiel kochung’ ewi wadgi , nikech ne ok ing’eyo kinde mane Nyasaye obiroe iri mondo olimi ! ”
Yesu nodonjo e Hekalu , mi ochako riembo joohala ,
kowachonigi niya , “ Ondiki e Muma ni , ‘ Oda nobed od lemo’ , to un useloke od jomecho . ”
Ne opuonjo e Hekalu pile , to jodolo madongo gi jopuonj Chik kod jodong oganda ne dwaro nege .
To ne ok ginyal yudo yo mar timo kamano , nikech ji duto nosiko kawinjo puonjne , ka ok gidwar ni mondo kata mana wach achiel okadh mak owinjo .
Chieng’ moro kane Yesu puonjo ji e Hekalu , kendo lando Wach Maber , jodolo madongo gi jopuonj Chik , kaachiel gi jodong oganda , ne jobiro ire ,
mopenje niya , “ Nyiswa ane ! Ere teko ma in-go , momiyo itimo gik ma kamagi ? Koso ng’ama omiyi teko mar timogi ? ”
Yesu nodwokogi niya , “ Weuru ane bende apenjue gimoro achiel . Nyasauru ane !
Teko ma Johana batisogo ji noa kuom Nyasaye koso kuom dhano ? ”
Eka jogo nochako wuoyo e kindgi giwegi , ka gipenjore ni , “ Ere kaka dwadwoke ? Ka wawacho ni teko Johana noa kuom Nyasaye , to obiro penjowa gima omiyo ne ok wayie wach Johana .
To ka wawacho ni noa kuom dhano , to ji duto man kagi biro chieliwa gi kite , nikech giyie ni Johana ne janabi . ”
Kuom mano ne gidwoko ni ok ging’eyo kuma ne teko Johana oaye .
Eka Yesu nowachonigi ni , “ Ka kamano , to an bende ok anyal nyisou kuma ayudoe teko ma atimogo gigi . ”
Bang’e Yesu nogoyo ni ji ngero niya , “ Ng’at moro noloso puoth mzabibu . Eka ne oweye e lwet jopur , mi owuok odhi wuoth e piny moro mabor kuom ndalo mang’eny .
To kane kinde ma olemo chieki ochopo , ne ooro jatichme ir jopurgo mondo oomne pokne kuom gik monyak e puodho . To jopurgo nogoyo ng’atno , moriembo gi lwete nono .
Kuom mano wuon puodho nochako ooro jatich machielo , to en bende jogo ne ogoye , kendo otimone marach , mi oriembe nono .
Eka nooro jatich mar adek , to mano bende ne gigoyo , mi giriembo .
Bang’ mano , wuon puodho nopenjore kawacho ni , ‘ Koro ere gima koro datim ? Ee , ang’eyo gima abiro timo , abiro oro wuoda awuon , nimar kamoro dipo ka gimiye luor . ’ .
To kane jopurgo oneno wuodeno , ne giwacho e kindgi giwegi niya , ‘ Ma eri e wuod wuon lowo . Wanegeuru mondo lopeni odong’nwa ! ’
Omiyo ne gidhire oko e tok puodho mi ginege . ” Eka Yesu nopenjogi ni , “ Koro uparo ni wuon puodho biro timo jopurgo nadi ?
Donge obiro biro , mi oneg jogo , kendo okaw puodho mi omi jopur moko nono ? ” To kane ji owinjo kamano , ne giwacho ni , “ Ngang’ ! Mano ok nyalre ! ”
Yesu norangogi , mopenjogi niya , “ To kara , ere tiend weche mondiki e Muma ma wacho ni , Kidi mane jogedo odagi , ema koro osedoko kidi motegno moriwo kor ot’ ?
Ng’ato ang’ata mopodho kuom kidino notur matindotindo , to ka kidino ema opodho kuom ng’ato to norege ka buru ! ”
Jopuonj Chik kod jodolo madongo notemo mondo omak Yesu gikanyono , nikech ne ging’eyo ni osegoyo ngerono mana kuomgi , to kata kamano ne giluoro ji mane ni kanyo .
Omiyo ne girito mondo giyud thuolo maber . Ne gioro jombetre mane owuondore ni joma kare , mondo omake kowinjo kowacho gimoro marach , kendo okete e lwet ruoth .
Jombetrego nowacho ni Yesu niya , “ Japuonj , wang’eyo ni gima iwacho kendo ipuonjo en adier . Bende wang’eyo ni ok iluoro wang’ ng’ato , kata dabed ni en ng’ama nadi , to ipuonjo yor Nyasaye gi adiera .
To koro , nyiswa ane ka Chikwa oyie mondo wagol osuru ni Kaisar , kata kik wagol ? ”
To Yesu noneno kaka gichikone obadho . Omiyo nowacho nigi ni ,
“ Nyisauru ane siling’ mondo ane . ” Kane gisekelone siling’ , nopenjogi niya , “ Kidoni gi nying’ man kuom siling’ni gin mag ng’a ? ” Ne gidwoke ni , “ Gin mag Kaisar . ”
Eka Yesu nowachonigi niya , “ Kara chiwuru ni Kaisar gi Kaisar to gi Nyasaye chiwuru ni Nyasaye ! ”
Kamano ne ok ginyal make kata gi wach achiel e nyim ji kanyo , omiyo ne giling’ thi , ka giwuoro dwokone !
Jo-Sadukai moko nobiro ir Yesu . ( Gin e joma wacho ni chier ongee ) Ne giwachone niya ,
“ Japuonj ! Musa nondikonwa Chik ni ni ka ng’ato otho , mi oweyo chiege ka onge nyathi , to owadgi nyaka kaw chiegeno , mondo onywolnego nyithindo .
To koro ne nitie owete abiriyo . Wuowi maduong’ nokendo dhako , to otho ka ok onywolo nyathi .
Eka owadgi maluwe notero chiegeno ,
kendo mar adek bende . Mano e gima notimore ni owete abiriyogo duto , to giduto ne githo ka ok ginywolo nyithindo .
Bang’e dhakono bende notho .
To koro , chieng’ chier , to dhakono nobed chi ng’a kuomgi , ka ji abiriyogo duto nokende kamano ? ”
Yesu nodwokogi niya , “ Chwo gi mon mae pinyni kendore ,
to chwo gi mon moyier mondo ochopi e piny mabiro , kendo ochier kuom joma otho , ok kendre .
Adier ok ginyal tho kendo , nikech gichal gi malaika , kendo gin nyithind Nyasaye , nimar gin joma osechier .
To kata mana Musa bende onyiso maler ni joma otho chier , nikech kusomo wach bungu maliel , to ubiro neno ni oluongo Ruoth Nyasaye ni Nyasach Ibrahim , gi Nyasach Isaka , kod Nyasach Jakobo .
To wang’eyo ni ok en Nyasach joma otho , to en Nyasach joma ngima , nikech e nyim Nyasaye , ji duto ngima . ”
Eka jopuonj Chik moko nowacho niya , “ Idwoko maber , japuonj . ”
Ne giwacho kamano nikech ne ok ginyal hedhore penje weche moko kendo !
Yesu nopenjogi niya , “ Ere kaka ji wacho ni Mesia nobed nyakwar Daudi ,
ka Daudi owuon to owacho e kitap Zaburi niya , ‘ Ruoth Nyasaye nowacho ni Ruodha ni , “ Bed e bada korachwich ka ,
nyaka chop aket wasiki obed raten tiendi . ” ’
Kamano waneno ni Daudi ema luongo Mesia ni Ruoth . Koro ere kaka Mesia dibed nyakwar Daudi ? ”
Kane oyudo ji duto winjo weche Yesu , nowacho ni jopuonjrene niya ,
“ Beduru motang’ ni jopuonj Chik , ma ohero wuotho gi lewni maboyo , kendo mohero mondo ji omosgi kamiyogi duong’ kuonde ma ji ochokoree , bende mohero kombe ma nyime e ut lemo , kendo mohero kuonde moyiedhi e sewni .
Gin joma yako ut mond liete , ka giriasore gi lemo moyware . Gininwang’ kum marach moloyo ! ”
Yesu noting’o wang’e , moneno ka jomwandu bolo chiwogi e sandug sadaka mar Hekalu ,
to bende noneno chi liel moro modhier ka golo ndururu ariyo .
Eka nowacho niya , “ adier awachonu ni chi liel modhierni osegolo chiwo maduong’ moloyo ji mamoko duto ,
nimar ji mamoko osechiwo mana gik ma gigolo kuom mwandugi . En to , kata obedo ni odhier kamano , to osechiwo duto ma dokonyrego . ”
Jomoko ne wuoyo kuom Hekalu , kawuoro kaka olose gi kite mabeyo kendo kaka mich michiwoe ni Nyasaye long’o . To Yesu nowachonigi niya ,
“ Ndalo biro ma onge kata mana kidi achiel kuom gik munenogi duto ma nodong’ kochung’ ewi wadgi , to giduto nowitgi piny . ”
To ne gipenjo niya , “ Japuonj , gigo notimre karang’o ? Koso ang’o ma notimre manyisowa ni kindeno chiegni ? ”
Yesu nodwokogi niya , “ Beduru motang’ , mondo kik wuondu , nikech ji mang’eny nobi gi nyinga , kawacho ni , ‘ An e en , ’ kendo ni , ‘ Ndalo chiegni . ’ . To kik uluwgi !
Bende kik ubed maluor kuwinjo humb lwenje gi koko , nikech gik ma kamago nyaka kwong timre , to mano ok onyiso ni giko mar piny chiegni . ”
Nodhi nyime kowacho ni , “ Ogendini noked gi ogendini wetegi , kendo ruodhi bende nomonj ruodhi wetegi .
Piny noyiengni matek , kendo kech gi tuoche nobedie kuonde mopogore opogore . Gik malich mabwogo ji , kod honni madongodongo bende notimre e polo mondo obed ranyisi .
“ To kapok gigo duto otimore , to nomaku , mi sandu , kendo noteru mondo oyalu e nyim jodong ut lemo , mi ketu e jela . Bende giniteru e nyim ruodhi kod jodongo nikech an .
Mano e thuolo ma unuyudi mar hulo gik museneno .
Emomiyo keturu chunyu mondo ung’e ni ka kindeno ochopo , to ok unuchandru kuom paro gima dudwoki ,
nikech an ema namiu weche kod rieko ma onge wasiku kata achiel ma nosir kata nokwer .
Kata mana jonywolu gi oweteu gi wedeu kod osiepeu nondhogu , kendo ginichiw jomoko kuomu mondo onegi .
Bende ji duto nobed mamon kodu nikech an .
To kata kamano , onge kata yie wiu achiel ma nolal .
Omiyo timuru kinda , nimar mano e kaka unuyud ngima maradier .
“ Ka uneno ka ogend lweny olworo Jerusalem , to ng’euru ni kinde mikethee osechopo !
Kuom mano , joma nie piny Judea nyaka ring dhi pondi e gode , kendo joma ni Jerusalem nyaka wuog oko , bende jogo man oko kik duog Jerusalem ,
nimar mago nobed ndalo ma Nyasaye kumoe joge , mondo weche duto mondiki e Muma otimre .
Mano kaka nobed malit e ndalogo ni mon mayach kod mon man gi nyithindo mapod dhoth , nikech chandruok maduong’ nobed e piny , kendo jo-Israel noyud kum malit .
Moko kuomgi noneg e lweny , to moko nomaki mi ter e pinje mamoko duto , kendo ogendini ma ok jo-Yahudi nonyon Jerusalem nyaka chop ndalo lochgi rum .
“ Ranyisi nobedi e wang’chieng’ gi due kod sulue , kendo ogendini mae piny nobed kodhier nono , kendo ka luor , nikech nam nowuo , kendo apaka nogore madongodongo .
Luoro nomi chuny ji ling’re nikech gik mabiro timore e piny , kendo teko momako sulue e polo bende noyiengni .
Eka Wuod Dhano nothinyre , kabiro e bor polo gi teko malich kod duong’ maler .
Ka gigo ochako timore , to chung’uru tir , kendo ting’uru wiu , nikech warruok maru okayo machiegni . ”
Bang’ mano , Yesu nogoyonigi ngero niya , “ Par ane uru yadh ng’owo kod yien mamoko .
Ka uneno ka bedegi chako loth , to ung’eyo mak ng’ato onyisou , ni ndalo chwiri chiegni .
Kamano bende , ka uneno ka gik ma asewachonugo timore , to unung’e ni Loch Nyasaye ochopo machiegni .
To nyako ung’e ni gigo duto notimre kapok tieng’ ma kawuononi otho duto .
Polo gi piny norum . Wechena to ok norum .
“ Ritreuru mondo kik utim anjawo , kata kik ubed jomer kata joma parore kuom gik manie pinyni , nono to chieng’no biro poyou mana ka obadho ,
nimar enopo ji duto modak e piny .
Omiyo beduru motang’ kulemo pile mondo uyud teko mar tony e gik mabiro timore duto , kendo uchung’ e nyim Wuod Dhano . ”
Pile Yesu ne puonjo e Hekalu godiechieng’ , to gotieno ne odhi onindo e got miluongo ni got Zeituni .
Ji duto ne mondo e Hekalu gokinyi mang’ich mondo owinj puonjne .
Koro Sap Makati ma ok ketie Thowi , miluongo ni Pasaka , ne chiegni .
To jodolo madongo kod jopuonj Chik ne dwaro yo ma digineggo Yesu ling’ling’ , nimar ne giluoro ji .
Bang’e Satan nodonjo kuom Judas miluongo ni Iskariot , mane acheil kuom jopuonjre Yesu apar gariyo .
Omiyo nodhi opimo wach gi jodolo madongo kod jotend jorit Hekalu , kaka doket Yesu e lwetgi .
Ne gimor ahinya , kendo ne giwinjore kode ni ginimiye pesa .
Judas noyie , kendo nochako dwaro rieko ma doketgo Yesu e lwetgi ka ji ok ong’eyo .
Chieng’ Sap Makati ma ok ketie Thowi , ma inegoe nyarombo Pasaka , nochopo .
Yesu nooro Petro kod Johana , kowachonigi ni , “ Dhiuru ulosnwa Pasaka mondo wabi wacham . ”
To ne gipenje ni , “ Ere kama idwaro ni mondo walosee ? ”
Nowachonigi niya , “ Ka usedonjo Jerusalem , to ubiro romo gi ng’aat moting’o dapi . Luweuru nyaka ot modonjoe ,
kendo nyisuru wuon odno ni , ‘ Japuonj penji ni , ere ot moikne , mobiro chamoe Sap Pasaka gi jopuonjrene ? ’
Eka obiro nyisou ot malach moiki e gorofa malo . Kanyo ema mondo uikie gik moko duto . ”
Kamano ne gidhi , kendo ne ginwang’o gik moko duto mana kaka Yesu nosenyisogi , mi giiko Pasaka kuno .
Kane sa ochopo , Yesu nobet e mesa kod jootene .
Nowachonigi niya , “ Asegombo ahinya mondo acham Pasakani kodu kapok osanda ,
nimar awachonu ni ok nachak achame ngang’ nyaka chop time mogik e Piny Ruoth Polo . ”
Eka nokawo kikombe , mi ogoyo ni Nyasaye erokamano . Bang’e nowacho niya , “ Kawuru ma , mondo upogru ,
nimar awachonu ni chakre kawuono ok nachak amadh divai nyaka chop Loch Nyasaye bi . ”
Eka nokawo makati , kendo kosegoyo ni Nyasaye erokamano , nong’ingo makatino , kowacho ni , “ Ma e ringra mochiw nikech un . Timuru kamano mondo uparago . ”
Kamano bende nokawo kikombe bang’ chiemo , kowacho niya , “ Kikombe ni e remba , mochwer nikech un , kitimonugo Winjruok Manyien gi Nyasaye .
To ng’euru ni ng’at mondhoga ni koda e mesa ka !
Wuod Dhano biro tho mana kaka Nyasaye nochano . To mano kaka nobed malit ni ng’at mondhoge ! ”
Eka ne gichako penjore kendgi ni en ng’a kuomgi ma ditim gima kamano .
Mbaka nowuok e kind jopuonjre ka gipenjore ni en ng’a ma kwano ka ng’ama duong’ moloyo kuomgi .
Yesu nowachonigi niya , “ Ruodhi mag pinyni nigi teko kuom jogi , kendo jotelo dwaro ni mondo ji oluonggi ni , ‘ Osiepe ji’ .
To un ok uchal kamano . Ng’at maduong’ie moloyo kuomu nyaka bed ka ng’ama tinie moloyo , kendo jatelo nyaka bed ka jatich .
Kuom ji ariyogi , ere ng’ama duong’ie moloyo wadgi ? Jal ma obet kachiemo , koso jal matiyone ? Donge en jal ma obet kachiemo ? To an , an e kindu ka ng’at matiyo .
Un e joma osesiko koda e masichena duto ,
kendo kaka Wuora osechano mondo omiya teko mar loch , e kaka un bende asechano mondo uyud loch .
Unuchiem kendo unumethi koda e pinya , kendo unubed e kombe ruodhi , kung’ado bura ni dhoudi apar gariyo mag Israel . ”
Eka Yesu nodhi nyime ni , “ Simon , Simon , winji ! Satan oseyudo thuolo mondo opiedhu mana kaka dhako piedho cham .
To in aselemoni mondo yieni kik lal , kendo ka iselokori , miduogo ira , to nyaka ijiw oweteni . ”
Petro nodwoke ni , “ Ruoth , aikora dhi kodi e jela kata mana kar tho bende . ”
To Yesu nodwoke niya , “ Petro awachoni ni thwon gweno ok ang’ nokog tinende kapok ikweda didek ni ok ing’eya . ”
Bang’ mano , Yesu nopenjogi ni , “ E ndalo mane aorou ka uonge gi ofuko mar pesa , kata sandug wuoth , kata gi wuoche , ne uchando gimoro koso ? ” Ne gidwoke ni , “ Onge gima ne wachando . ”
Eka nowachonigi niya , “ To koro akonu ni ng’at man gi ofuko mar pesa , kata sandug wuoth , mondo okaw , bende ng’at ma onge gi ligangla mondo olok lawe , ong’iewgo ligangla ,
nimar awachonu ni gima Muma wacho ni , ‘ Ne okwane kod joketho’ , nyaka timre kuoma , nikech gik ma ondik kuoma koro chiegni timore . ”
Jopuonjrene nowachone ni , “ Ruoth , ligengni ariyo eki ni ka . ” En to nokwerogi ni , “ Weuru wuoyo kamano ! ”
Yesu nowuok , modhi e got Zeituni kaka ne otimo pile , kendo jopuonjrene bende nodhi kode .
Kane ochopo kanyo , nowachonigi niya , “ Lemuru mondo kik udonj e tem . ”
Eka noweyogi modhi kuma ochwalore ma dirom diro kidi , mi nogoyo chonge piny , kendo olemo ,
kowacho niya , “ Wuora kiyie to gol kikombe mar masirani oa kuoma , to ok kaka an ema adwaro , to gima idwaro ema mondo otimre . ” [
Eka malaika moa e polo nofwenyorene , mi omiye teko .
Chunye nochandore malit ahinya , mi nomedo lemo matek , kendo luya nochotne maton piny mana ka remo . ]
Kane oa malo bang’ lemo , ne odok ir jopuonjrene , mi onwang’o ka nindo oterogi , nikech chunye ne lit .
Nowachonigi ni , “ Ang’o momiyo unindo ? Auru malo ulem , mondo kik udonj e tem . ”
Kane pod owuoyo , ji moko mang’eny notucho , ka jal miluongo ni Judas otelonigi . Ne en achiel kuom joote apar gariyo . Nosudo ir Yesu mondo onyodhi .
To Yesu nopenje niya , “ Judas , indhogo Wuod Dhano mana gi nyoth koso ? ”
Kane jopuonjre Yesu oneno gima dwaro timore , ne gipenje niya , “ Ruoth , waked gi ligangla koso ? ”
Eka ng’at achiel kuomgi nong’ado it jatich jadolo maduong’ ma korachwich oko .
To Yesu nokwere ni , “ We timo kamano ! ” Eka nomulo it ng’atno , mochango .
Bang’ mano Yesu nowacho ni jodolo madongo gi jotend jorit Hekalu , kod jodongo mane obiro mondo omake niya , “ Ere gimomiyo ubirona gi ligengni kod arunge , mana ka gima an jamecho ?
Pile ne an kodu e Hekalu , to ne ok umaka . To koro ma e sa maru , ka teko mar mudho tiyo . ”
Ne gimako Yesu , mi gitero e od jadolo maduong’ , to Petro noluwo bang’gi gi chien .
Kane gisemoko mach e laru , mi gibet piny kanyo , Petro nobiro mobet kodgi .
To nyako moro ma jatich nonene ka mach liel , morango wang’e tir , kendo owacho niya , “ Jali bende ne ni kode ! ”
To Petro nokwer ni , “ Nyako ! Ok ang’eye . ”
Bang’e matin , ng’at moro bende nonene mowachone niya , “ In bende in achiel kuomgi ! ” To Petro nodwoke ni , “ Omera , ok an ! ”
Bang’e kinde ma dirom sa achiel , ng’at machielo nojiwo wach matek , ni , “ Adier , jali bende ne ni kode , nikech en ja-Galili . ”
To Petro nokwer , kawacho niya , “ Omera , ok ang’eyo gima iwacho ! ” Gikanyono , kapod owuoyo , thwon gweno nokok .
Eka Ruoth Yesu nolokore mong’iyo Petro , mi Petro noparo wach mane osewachone ni , “ Tinendeni , kapok thwon gweno okok , to ang’ nikweda didek . ”
Mano omiyo Petro nowuok oko , moywak malit .
Joma ne rito Yesu nojare , kendo ogoye .
Ne giumo wang’e mi gipenje ni , “ Hul ane ng’ama ogoyi . ”
Bende ne giyanye gi weche mang’eny maricho .
Kane piny oyawore , jodong jo-Yahudi gi jodolo madongo kod jopuonj Chik nochokore , mi oter Yesu e buchgi .
Ne giwachone ni , “ Ka in e Mesia adier , to nyiswa ane . ” En to nokonigi ni , “ Ka anyisou , to ok ubi yie ,
to bende ka apenjou gimoro , to ok ubi dwoka .
To chakre kawuono , Wuod Dhano biro bet e bat korachwich mar Nyasaye Manyalo Gik Moko Duto ! ”
Eka ne gipenje giduto ni , “ To kara , in e Wuod Nyasaye ? ” Nodwokogi ni , “ Uwacho adier ni an e en . ”
Bang’ mano , ne giwacho ni , “ Koro pod wadwaro joneno nang’o , to wan wawegi wasewinjo dhoge owuon ? ”
Eka joburano duto nochung’ motero Yesu e nyim Pilato ,
mi gichako donjone kuno , ka giwacho niya , “ Ne wanwang’o jali kapuonjo jowa marach , kokwerogi ni kik gigol osuru ni Kaisar , kendo kowacho ni en owuon en Mesia , tiende ni ruoth . ”
Eka Pilato nopenjo Yesu ni , “ In e ruodh jo-Yahudi koso ? ” To en nodwoko ni , “ In ema isewacho kamano . ”
Bang’ mano , Pilato nowacho ni jodolo madongo kod joma nochokore duto ni , “ Ok ayudo jali gi ketho . ”
To ne gijiwo wach matek niya , “ Oketho ji , kopuonjo e Judea duto . Ne ochako Galili , kendo koro osechopo ka . ”
Kane Pilato owinjo kamano , nopenjo ka Yesu en ja-Galili .
To kane osenyise ni oa kuno , notere ir Herode ma bende noyudo ni Jerusalem e ndalogo .
Herode nodoko mamor ahinya koneno Yesu , nikech nosewinjo humbe , omiyo nogombo ahinya mondo onene , kendo oneye hono moro motimo .
Ne openjo Yesu weche mang’eny , to Yesu ne ok odwoke kata wach achiel .
Jodolo madongo kod jopuonj Chik nobiro , mondonjone matek ahinya .
Herode kaachiel gi askechene nojare , kendo nonyiere . Eka Herode nogolo chik , morwakne kandhu maber , bang’e odwoke ir Pilato .
Chieng’ onogo , Herode gi Pilato ne jomako osiep , nikech noyudo gisebedo ka gimonre chon .
Pilato noluongo jodolo madongo gi jodongo kod ji duto ,
mi owachonigi niya , “ Nende ukelona jali ni en ng’at maketho oganda , to asenone e nyimu , kendo ok ayudo ni en gi ketho mudonjonegogi .
To kata mana Herode bende ok oyude gi ketho , nimar osedwokonwago . Onge gima ng’atni osetimo mowinjore gi buch tho .
Emomiyo abiro golo chik mondo odhi . ” [
Nowacho kamano nikech higa ka higa e Sawo mar Pasaka ne nyaka ogony ni ji ng’at achiel motue . ]
To oganda ji duto nokok ni , “ Neg ng’atni , to gonynwa Baraba ! ” (
Baraba en ng’at mane oseket e jela nikech wach koko mane otimore Jerusalem , kendo nikech nek . )
Pilato ne dwaro gonyo Yesu , omiyo nochako owuoyo gi ji kendo .
To ne gikok ni , “ Gure e msalaba ! Gure e msalaba ! ”
Eka nochako openjogi mar adek ni , “ To ere gima rach mosetimo ? Ok wanwang’o ketho kuome mowinjore gi tho . Omiyo abiro chwade , to aweye odhi . ”
To ne gisiko ka gikok matek moloyo ni mondo ogur Yesu e msalaba , nyaka kokogi
nomiyo Pilato oyie ng’ado bura kaka gidwaro .
Ne ogonyo jal mane gikwayo , mane oyudo otue nikech koko kendo nikech nek . Yesu to noketo e lwetgi mondo gitimne kaka gidwaro .
Kane gigolo Ysu kanyo mondo gidhi ginegi , ne gimako ng’at moro ma nyinge Simon ja-Kurene mane oyudo biro Jerusalem koa e gweng’ moro . Ne giyieyone msalaba mondo oting’ , koluwo bang’ Yesu .
Oganda maduong’ noluwo Yesu , ka mon goyo nduru malit , kaywage .
To Yesu nolokore , mowachonigi niya , “ Un nyi Jerusalem , weuru ywaga , to ywagreuru mana un uwegi , kendo ywaguru nyithindu ,
nikech ndalo biro ma ji nowachie ni , ‘ Mano kaka mon maonge nyithindo gin johawi ! Adier , mon ma ok onywol , kendo ma thundegi ok odhodhi gin johawi ! ’
Bende giniwach ni gode niya , ‘ Ruombreuru kuomwa ! ’
Ka gik ma kamagi timore ni an , ma achalo gi yath manumu , to ang’o ma notimrenu , un muchalo gi yath motwo ? ”
Ji ariyo mamoko ma joketho bende ne gidhigo mondo gigur gi Yesu .
Kane gichopo kama iluongo ni , ‘ Hanga Wich’ , ne giguro Yesu e msalaba , kaachiel gi joketho ariyogo , achiel e bathe korachwich , to machielo e bathe koracham .
Yesu nowacho niya , “ Wuora , wenigi , nikech gikia gima gitimo . ” Askeche to nokawo lepe , mi gipogore gi ombulu .
To ji mang’eny ne ni kanyo , kaneno gima timore , kendo jodong jo-Yahudi nonyiere , kawacho ni , “ Noreso jomoko , omiyo ka en e Mesia ma Nyasaye oseyiero adier , to mondo oresre ane ! ”
Askeche bende ne ojare . Ne gibiro ire , mi gimiye kong andwayo ,
ka giwachone ni , “ Ka in e ruodh jo-Yahudi to resri ane ! ”
Bende ewi msalaba malo nondiki ni , “ JALI E RUODH JO-YAHUDI . ”
Achiel kuom joketho mane ogur kanyogo nogoyo ni Yesu siboi , kawachone ni , “ Donge in e Mesia ? Ara , resri ane , kendo ireswa wan bende ! ”
To ng’at machielo nokwero jalo ni , “ Ok iluoro kata mana Nyasaye ? Donge ineno ka wanie kum achiel kode ?
To wan okumwa kare , nikech wayudo gima owinjore gi timwa . Jali to onge gima rach mosetimo . ”
Eka nowacho ni Yesu niya , “ Para , chieng’ miyudoe lochni . ”
Yesu nodwoke ni , “ Adier awachoni ni , tinende ang’ nibed koda e Paradis . ”
Koro ne en kar sa auchiel mar odiechieng’ , to wang’chieng’ noimore , mi piny duto otimo mudho nyaka sa ochiko .
Nanga mane ogeng’o Kama Ler mar Hekalu noriedore diere ariyo .
Eka Yesu nokok matek niya , “ Wuora , aketo chunya e lweti . ” To kane osewacho kamano , chunye nochot .
Kane jaduong’ lweny oneno gima otimore , nomiyo Nyasaye duong’ , kowacho ni , “ Adier jali ne en ng’at makare ! ”
Ji duto mane ochokore kanyo mondo one wachno noneno gik ma notimore , kendo ne gidok miechgi ka gikino wigi .
To osiepe Yesu duto , kod mon mane oseluwe koa Galili , nochung’ gi chien kaneno gigo .
Ne nitie ng’at moro ma nyinge Josef , mane oa e dala jo-Yahudi miluongo ni Arimathaya . Ne en ng’at makare kendo mogen , kendo ne ogeno ni none Loch Nyasaye .
Kata obedo ni ne en achiel kuom jobuch jo-Yahudi kamano , to ne ok oyie gi dwarogi kata gi gima gitimo .
Nodhi ir Pilato , mokwayo mondo omiye ringre Yesu .
Kamano noloro ringre Yesu piny , moboyo gi nanga maber , eka nokete e bur mane osekuny ariwa e kor lwanda . Ne en bur manyien , mapok oyikie ng’ato .
Chieng’no ne chieng’ Ikruok , tiende ni tich abich , kendo Sabato ne okayo machiegni .
Mon mane oseluwo Yesu koa Galili , nodhi gi Josef moneno burno , kendo oneno kaka ne oketie ringre Yesu .
Bang’e ne gidok Jerusalem , mi giloso mo mang’ue ng’ar kod yath madum mamit . Chieng’ Sabato to ne giyueyo kaka Chik Musa dwaro .
Gokinyi mang’ich , chieng’ Jumapil , mon-go nodhi e liel , koting’o gik mang’ue ng’ar mane giseloso .
Ne giyudo kidi mane odin-go dho bur koseng’iel ,
to kane gidonjo to ne ok ginwang’o ringre Ruoth Yesu .
Kane pod gichung’ kanyo , ka gihum nono kuom wachno , ni gipo ka ji ariyo morwako lewni mang’ang’ni ochung’ butgi .
Mon-go nobwok ahinya , mosiko mana ka okulo wigi piny . To jogo nopenjogi niya , “ Marang’o umanyo ng’at mangima e kind joma otho ?
Osechier ! Oonge ka . Paruru gima ne owachonu kane pod en Galili , ni
‘ Wuod Dhano nyaka ket e lwet joricho , mi gur e msalaba , to chieng’ mar adek enochier . ’ . ”
Mon-go noparo wachno ,
kendo kane gidok gia e liel , ne ginyiso joote apar gachiel kod ji mamoko duto wechego .
Mon-go ne Maria nyar Magdala , gi Joana , gi Maria min Jakobo , kod mon moko mane ni kodgi . Gin ema ne gitero wechego duto ni joote .
To joote nokawo wechegigo koyuma , mi odagi yiego . [
Petro to noa malo , moringo odhi e liel , kendo kane okulore morango liel , ne ok oneno gimoro mak mana lewni kende . Eka ne odok Jerusalem , kowuoro gima otimore . ]
Chieng’ onogo , jopuonjre ariyo ne dhi e dala moro miluongo ni Emau , ma en kama dirom wuodh seche ariyo , kia Jerusalem .
Ne giwuoyo kuom gik mane otimore ,
to kane oyudo giwuoyo kamano , Yesu owuon nobiro mosudo butgi , kendo ne giwuotho kaachiel .
To ne ok ginyal ng’eye .
Nopenjogi niya , “ Wach ang’o muwacho kendu kuwuothoni ? ” Eka ne gichung’ , ka gimieno wang’gi .
To achiel kuomgi ma nyinge Kleopa nodwoke , kapenje niya , “ In kendi e wendo Jerusalem ma ok ong’eyo gik mosetimore kuno e ndalogi koso ? ”
Nopenjogi ni , “ En ang’o mosetimore ? ” Eka ne gidwoke ni , “ Yesu ja-Nazareth ne janabi ma wechene gi timbene ne nigi teko e nyim Nyasaye kod ji duto .
To jodolowa madongo kod jodongo nondhoge mondo ong’adne buch tho , mi nogure e msalaba .
To wan ne wageno ni en ema dores Israel ! Bende koro en ndalo adek nyaka gigo timre .
To mon moko manie kanyakla marwa nende obwogowa gi wach . Nende gimondo e liel ,
to ne ok ginwang’o ringre Yesu . To kane giduogo , ne ginyisowa ni malaika moko ne ofwenyorenigi , monyisogi ni ongima .
Eka jowa moko nodhi e liel , monwang’o mana kaka ne mon-go onyisowa . Yesu owuon to ne ok gineno . ”
Kane gisetieko wuoyo kamano , Yesu nowachonigi niya , “ Yaye un joma ofuwo ! Mano kaka ung’ulni kuom yie gik moko duto mane jonabi owacho !
Donge ne owinjore ni nyaka Mesia ne masichegi kapok oyudo duong’ne maler koso ? ”
Bang’ mano , Yesu nonyisogi weche mane jonabi duto ondiko .
Ne gichopo machiegni gi dala mane gidhiye , to Yesu ne nenore ni pod dwaro dhi nyime .
To ne gigeng’e , ka giwachone ni , “ Yie wadhi kodi ka , nimar sa koro oniang’ , kendo piny chiegni yuso . ” Kuom mano , nodhi kodgi .
Kane oyudo obet piny kodgi mondo gichiem , nokawo makati , moguedho , kendo ong’ingo , momiyogi .
Eka wang’gi noyepo , mi ging’eye , to ne gipo ka olal nono e wang’gi !
Bang’e ne giwacho e kindgi giwegi niya , “ Donge ne chunywa mor , kowuoyo kodwa e yo , kendo konyisowa tiend weche mondiki e Muma ? ”
Gikanyono ne gia malo , mi gidok Jerusalem . Ne giyudo joote apar gachiel , kochokore gi joma ne gin-go ,
kawacho niya , “ Ruoth osechier adier , kendo osefwenyore ni Simon ! ”
Eka jopuonjre ariyogo bende nohulo gima ne osetimore e yo , kendo kaka ne ging’eyo Ruoth kong’ingo makati .
Kane pod giwacho wechego ne gipo ka Ruoth owuon ochung’ e diergi , kawachonigi ni , “ Okueuru ! ”
To ne gibwok , kendo ne gidoko maluor ngang’ , ka giparo ni gineno jachien .
Nopenjogi niya , “ Ang’o momiyo chunyu parore ? Koso marang’o uriwo gi kiawa ?
Neuru luetena gi tiendena , mondo ung’e ni en mana an ! Mulauru , mondo une , nikech jachien onge gi ringruok kaka uneno an-goni ! ”
Kane osewacho kamano , nonyisogi luetene gi tiendene .
To ne pod ok ginyal yie , nikech pod ne giwuoro kendo gimor , omiyo nopenjogi niya , “ Bende un gi chiemo kaeri ? ”
Ne gimiye rech motedi ,
mi okawo , kendo ochamo mana e nyimgi kanyo .
Nowacho nigi niya , “ Magi e gik mane awachonu kapod an kodu , kane anyisou ni gik moko duto mondik kuoma e Chik Musa gi Kitepe Jonabi kod Zaburi nyaka timre . ”
Eka nomiyogi rieko mar winjo tiend weche mondiki e Muma ,
kendo nowachonigi niya , “ Ondiki e Muma ni Mesia nyaka sandi , mi chier kuom joma otho chieng’ mar adek ,
mondo wach loko chuny olandi ni ogendini duto , chakre Jerusalem , mondo owenigi richogi e nyinge .
Un muneno wechegi ema nyaka unyis ji mamoko .
To bende ng’euru ni abiro oronu mich mane Wuora osingore ni nomiu , to beduru abeda Jerusalem nyaka chop uyud teko moa malo . ”
Eka nogologi Jerusalem , moterogi machiegni gi Bethania , mi noting’o lwete moguedhogi .
To kane oyudo oguedhogi kamano , ne opogore kodgi , kendo noting’e malo odhi e polo .
Ne gilame , to bang’e ne gidok Jerusalem ka gimor ahinya ,
kendo ne gisiko e Hekalu pile ka gidendo Nyasaye .
Kar chakruok , Wach ne nitie . Wach ne ni kod Nyasaye , kendo Wach ne en Nyasaye .
Kamano , nyaka a chakruok , Wach ne ni kod Nyasaye ,
kendo en ema nomiyo ochue gik moko duto . Onge gimoro kata achiel mane ochue maonge en .
Gimoro amora mane ochue noyudo ngima kuome , kendo ngimano nokelo ni ji ler .
Lerno rieny e mudho , to mudho pok oime .
Nyasaye nooro ng’at moro ma nyinge Johana .
Nobiro nyiso ji wach ler , mondo ji duto oyie nikech wachne .
En ne ok en lerno , to nobiro mana ni mondo onyis ji wach lerno .
Wach ne en ler maradier marieny ni ji duto , kendo ne oyudo obiro e piny e kindeno ,
to kata obedo ni en ema nomiyo ochue piny , to piny ne ok ong’eye .
Nobiro e pinye , to joge ne ok orwake .
To ji duto mane orwake , mi oyie kuome , nomiyo teko mar doko nyithind Nyasaye .
Ne onywolgi kuom Nyasaye , to ok kuom anywola , kata kuom gombo mar ringruok , kata kuom dwaro mar dhano .
Wach nodoko dhano , mi odak kodwa , kende ne waneno duong’ne maler . En duong’ machalo gi duong’ mar Wuowi ma miderma , mopong’ gi ng’wono kod adiera .
Johana nonyiso ji wach kuome , kakok niya , “ Jali ema yande awuoyo kuome , ka awachonu ni ng’at moro biro bang’a , man gi duong’ moloya , nikech kane pok abetie , en to ne entie . ”
Waduto waseyudo gueth mathoth moa kuom ng’wonone mogundho ,
nikech kata obedo ni Musa ema nokelonwa Chik , to Yesu Kristo ema nokelonwa ng’wono gi adiera .
Onge ng’ama oseneno Nyasaye , to Wuowi ma miderma , machiegni gi Wuoro moloyo , ema osemiyo wang’eye .
Jo-Yahudi man Jerusalem nooro jodolo gi jo-Lawi ir Johana , mopenje ni , “ In ng’a ? ”
Johana nohulonigi ratiro , mak opando gimoro , niya , “ An ok an Mesia . ”
Eka ne gichako gipenje ni , “ To in e Elija koso ? ” To Johana nokwerogi ni , “ Ooyo , ok an Elija . ” Ne gichako gipenje ni , “ In e janabi mwageno ni biro biro ? ” Nodwokogi ni , “ Ooyo . ”
Kuom mano , ne giwachone ni , “ To ara , nyiswa ni in ng’a , nikech nyaka wayud wach mwadoko ni joma oorowa . In iwuon iwacho ni in ng’a ? ”
Eka Johana nodwokogi gi wach mane Isaya janabi okoro niya , “ An e ng’at makok e thim ni , ‘ Losuru ni Ruoth yo moriere tir . ’ . ”
Jomoko kuom joma ne oorgo ne jo-Farisai .
Ne gipenjo Johana ni , “ Ka ok in Mesia , kata Elija , kata janabi mwageno ni biro birono , to ang’o momiyo ibatiso ji ? ”
Johana nodwokogi ni , “ An abatiso ji gi pi . To ng’at moro ochung’e dieru ka , ma pok ung’eyo .
En jal mane awacho ni biro bang’a , ma ok awinjora gonyo tond wuochene . ”
Gigo duto notimore Bethania , yo wuokchieng’ mar aora Jordan , kuma ne Johana batisoe ji .
Kinyne , Johana noneno Yesu kabiro ire , mowacho ni , “ Neuru ! Jalcha e Nyarombo Nyasaye , magolo richo mag piny !
En e jal ma yande awuoyo kuome kawacho ni , ng’ato biro bang’a maduong’ moloya , nikech kane pok abetie , en to ne entie .
Kata mana an awuon ne ok ang’eyo ni nobed ng’a , to nabiro ka abatiso ji gi pi mondo jo-Israel ong’eye . ”
Bende Johana nomedo nyiso ji gima noseneno , kowacho niya , “ Naneno Roho machalo gi akuru kalor a e polo , mobet kuome .
Koro aseneno mano katimore , kendo anyisou ni en e Wuod Nyasaye . ”
Kinywe kendo , Johana ne oyudo ochung’ kanyo gi jopuonjrene ariyo .
Noneno Yesu ka wuotho , mowacho niya , “ Neuru ! Jalcha e Nyarombo mar Nyasaye ! ”
Jopuonjrene ariyogo nowinjo wachneno , moluwo bang’ Yesu .
Kane Yesu olokore , moneno ka giluwe kamano , nopenjogi niya , “ Ere gima udwaro ? ” To ne gidwoke ka gipenje ni , “ Rabi , idak kanye ? ” ( Rabi en dho Hibrania , ma tiende ni japuonj . )
Nowachonigi ni , “ Biuru mondo une . ” Kamano ne gidhi kode , mi gineno kama odakie , kendo ne gibet kode chieng’no duto . Ne en kar sa apar mar odhiambo .
Ng’at achiel kuom ji ariyo mane owinjo ka Johana wuoyo , ne Andrea , owadgi Simon Petro .
Gikanyono Andrea nodhi oyudo Simon owadgi , mowachone niya , “ Wasenwang’o Mesia ! ” ( Tiende ni Kristo . )
Eka nokelo Simon ir Yesu . Yesu nong’iyo Simon , mowachone ni , “ In Simon wuod Johana , to chieng’ moro noluongi ni Kefa . ” ( Kefa en Petro gi dho Grik , tiende ni Lwanda . )
Kinyne Yesu ne dwaro dhi e piny Galili . Noyudo Filipo , mi owachone niya , “ Luwa ! ”
Filipo ne ja-Bethsaida , dala mane Andrea gi Petro odakie
Filipo noyudo Nathaniel , mowachone niya , “ Wasenwang’o jal mane Musa ondiko kuome e Kitap Chik , kendo mane jonabi bende ondiko kuome . En Yesu , wuod Josef , ja-Nazareth . ”
To Nathaniel nopenjo ni , “ Bende gimoro maber diwuog Nazareth adier . ” Filipo to nodwoke ni , “ Bi mondo ine . ”
Kane Yesu oneno Nathaniel kabiro ire , nowacho ni , “ Neuru ! Ja-Israel hie e cha biro . En ng’ama kare , ma onge miganga . ”
To Nathaniel nopenje ni , “ Ing’eya nadi ? ” Yesu nodwoke niya , “ Kane inie tiend ng’owo cha , kapok Filipo oluongi , to ne aseneni . ”
Nathaniel nodwoke ni , “ Japuonj , in e Wuod Nyasaye ! In e Ruodh Israel ! ”
To Yesu nopenje niya , “ Donge iyie mana nikech awacho ni ne aneni e tiend ng’owo ? To ibiro neno gik madongo moloyo mano ! ”
Eka nowachone kendo ni , “ Awachonu adier ni unune polo koyawore , kendo ka malaika mag Nyasaye idho malo kendo lor piny kuom Wuod Dhano ka raidhi . ”
Bang’ ndalo adek , ne nitie kisera e dala mar Kana piny Galili . Min Yesu ne ni kuno ,
kendo Yesu bende noluongi e kiserano gi jopuonjrene .
To divai norumo , omiyo min Yesu nowachone ni , “ Jogi koro onge gi divai . ”
To Yesu nowacho ni min niya , “ Mama , ere gimomiyo ikelona wachni ? Kindena pok ochopo . ”
Eka min mare nowacho ni jotich ni , “ Timuru gimoro amora mowachonu . ”
Degi auchiel mag kite nochung kanyo , mondo ji ologie e yo ma Chik jo-Yahudi dwaro . Dak ka dak ne nyalo ting’o pi moromo depe ariyo .
Yesu nowacho ni jotich niya , “ Pong’uru degigi gi pi . ” Mi ne gipong’ogi thich .
Eka nowachonigi ni , “ Koro twomuru pi moko , uter ni jaduong’ kisera . ” Ne gitimo kamano ,
to kane jaduong’ kisera obilo pi mane koro oselokore divai , ne ok ong’eyo kuma oaye , to mak mana jotich mane otuomo pigno ema nong’eyo . Eka jaduong’ kisera noluongo wuon kisera , mowachone niya ,
“ Ji mang’eny kuongpo kelo divai maber , eka bang’e ka welo osemer , to gikelo divai ma ok ber . Into isekano divai maber nyaka sani ! ”
Yesu notimo hono Kana e piny Galili . En e ranyisi mane okwongo timo . Kamano nonyiso duong’ne maler , mi jopuonjrene noyie kuome .
Bang’ mano , Yesu gi min mare gi owetene kod jopuonjrene nodhi Kapernaum , mobet kuno kuom ndalo moko manok .
Sap jo-Yahudi miluongo ni Pasaka nochopo machiegni , omiyo Yesu nodhi Jerusalem .
Kane odonjo e Hekalu , noyudo johand dhok gi rombe kod akuche , kaachiel gi jowil pesa kobet kanyo .
Nokawo tworo , olosogo del , mi oriembogo jogo duto oko e Hekalu , kaachiel gi jambgi . Nopuko pesa jowil pesa , kendo ogoyo mesnigi piny .
Nowacho ni johand akuche niya , “ Goluru gigi ka ! Kik ulok od Wuora kar loko ohala ! ”
Mano nomiyo jopuonjrene oparo wach mondiki e Muma ni , “ A Nyasaye , hera ma aherogo Hekalu mari wang’o chunya ka mach . ”
Jodong jo-Yahudi nopenjo Yesu ni , “ Ere gima nyalo nyisowa ni in gi teko mar timo gima isetimono ? ”
Yesu nodwokogi niya , “ Mukuru Hekalu ni to abiro gere kendo gi ndalo adek . ”
To ne gimedo penje ni , “ Gero Hekaluni osekawo higni piero ang’wen gauchiel ! In to ere kaka dichak igere gi ndalo adek ? ”
To Hekalu mane Yesu wuoyo kuome ne mana ringre owuon ,
kendo bang’e , kane ochier oa kuom joma otho , jopuonjrene noparo ni kara mano e gima ne owacho . Kuom mano , ne giyie ni Muma wacho adier , kendo ne giyie ni weche Yesu bende gin adier .
Kane Yesu ni Jerusalem , e Sap Pasaka , ji mathoth noyie kuome , nimar ne gineno honni motimo .
Yesu to ne ok oketore e luetgi , nikech nong’eyo kit dhano kaka chal .
Omiyo ne ok odwar mondo ng’ato onyise gimoro kuom dhano , nimar nong’eyo gik manie chuny dhano .
Chieng , moro ja-Farisai moro ma nyinge Nikodemo mane jaduong’ jo-Yahudi ,
nodhi ir Yesu gotieno , mowachone niya , “ Rabi , wang’eyo ni in japuonj moa ka Nyasaye , nikech onge ng’at manyalo timo honni mitimogi , mak mana ka Nyasaye ni kode . ”
To Yesu nodwoke niya , “ Adier , adier , awachoni ni ka ok onywol ng’ato nywol manyien , to ok onyal neno Loch Nyasaye . ”
Nikodemo nopenje ni , “ Ere kaka dichak nywol ng’ato kosedoko ng’ama duong’ ? Dodog ei min , kendo chak nywole ? ”
To Yesu nodwoke niya , “ Adier , adier awachoni ni , ka ng’ato ok onywol gi pi kendo gi Roho , to ok onyal donjo e Piny Ruoth Nyasaye .
Gima ringruok onywolo en mar ringruok , kendo gima Roho onyuolo en mar Roho .
Omiyo kik ibwogi ka awachoni ni nyaka nywolu nywol manyien .
Yamo kudho kuma ohero , kendo iwinjo dwonde , to ikia kuma oaye , kata kuma odhiye . Gima kamano bende ema timore ni ji duto ma Roho onywolo . ”
Nikodemo nopenje ni , “ Ere kaka gik ma kamago nyalo timore ? ”
To Yesu nodwoke kapenje ni , “ Ere kaka inyalo bet japuonj e Israel , to ikia gik ma kamago ?
Awachoni adier ni wawacho gik ma wang’eyo , kendo wanyiso ji gik ma waseneno , to onge ng’ato kuomu moyie ni gik mwawacho gin adier .
Ka gik manie piny ka ema anyisou , to ok uyie , koro ere kaka duyie ka anyisou gik polo ?
Onge ng’at mosedhi e polo , mak mana Wuod Dhano , mane olor oa e polo .
“ Kaka ne Musa ochungo thuond mula e thim , e kaka ibiro chungo Wuod Dhano bende ,
mondo ng’ama oyie kuome to oyud ngima ma nyaka chieng’ kuome .
Nyasaye nohero piny ahinya kama , omiyo nochiwo Wuode ma miderma mondo ng’ama oyie kuome kik lal , to obed gi ngima ma nyaka chieng’ .
Nyasaye ne ok ooro Wuowi ni obi e piny mondo ong’ad ni piny bura , to noore ni mondo piny onwang’ warruok kuome .
Ng’ama oyie kuom Wuowi onge gi bura , to ng’ama ok oyie kuome to bura oseloyo nikech ok oyie kuom Wuowi ma miderma mar Nyasaye .
“ Burano chalo kama : ler osedonjo e piny , to ji ohero mudho moloyo ler nikech timbegi richo .
Ji duto ma timbegi richo ok dwar ler , kendo ok dwar dhi e ler , nikech ok gidwar mondo timbegi maricho ofwenyre .
Ng’at ma timbene kare to dhiyo e ler mondo timbene ong’ere e lela ni otimogi koluoro Nyasaye . ”
Bang’ mano , Yesu nodhi e piny Judea gi jopuonjrene , mi obet kodgi kuno ka obatiso ji .
Johana bende ne batiso ji Aenon , machiegni gi Salim , nikech pi ne ng’eny kuno . Ji ne dhi ire , kendo nobatisogi .
Mago notimore kapok otueye e jela .
Mbaka nowuok e kind jopuonjre Johana gi ja-Yahudi moro kuom wach puodhruok .
Kuom mano , ne gidhi ir Johana , mi giwachone ni , “ Japuonj ! Ng’at mane ni kodi loka aora Jordan , kendo mane iwuoyo kuome cha , koro batiso ji , kendo ji duto dhi ire . ”
To Johana nodwokogi niya , “ Onge ng’at manyalo bedo gi gimoro mak mana ka Nyasaye ema omiye .
Un donge nuwinjo ka akwer ni ok an Mesia , to an mana jal mane oor mondo otel nyim Mesia ?
Ng’at man gi miaha e wuon kisera , to osiep wuon kisera mochung’ kanyo bedo mamor kowinjo dwond wuon kisera . Mor ma kamano ema an bende an-go , kendo koro oroma chuth .
En nyaka odongi , to an adog piny . ”
Jal moa malo duong’ moloyo ji duto . Ng’at monywol e piny en mar piny , kendo owacho weche mag piny . Jal moa e polo to duong’ moloyo ji duto .
Owacho gik moseneno , kendo mosewinjo , to onge ng’ama oyie ni gima owacho en adier .
To ka ng’ato oyie ni gima Jalo wacho en adier , to obiro ng’eyo malong’o ni Nyasaye en jaadiera .
Jal mane Nyasaye ooro wacho mana weche Nyasaye , nimar Nyasaye chiwo Roho mogundho , ma ok ong’wonyo lwete .
Wuoro ohero Wuowi , kendo oseketo gik moko duto e lwete .
Ng’at moyie kuom Wuowi nigi ngima ma nyaka chieng’ . To ng’at ma ok owinjo Wuowi ok none ngimano ngang’ , to mirimb Nyasaye osiko kuome .
Jo-Farisai nowinjo ni joma Yesu oseloko jopuonjrene , kendo obatiso , ng’eny moloyo jopuonjre Johana .
( To chutho Yesu owuon ne ok batiso ji , to jopuonjrene ema ne timo kamano . )
Kane Yesu owinjo gima ji wacho , noa judea mondo odog Galili .
Nonego okadh e piny Samaria ,
omiyo nochopo e dala Samaria moro miluongo ni Sukar , machiegni gi puodho mane Jakobo omiyo Josef wuode .
Kanyo ema soko Jakobo bende ne nitie . To kaka ne wuoth koro oolo Yesu , nobet e dir sokono ka ojony . Koro ne en kar sa auchiel mar odiechieng’ .
Chi Samaria moro nobiro umbo pi . Yesu nowachone ni , “ Miyae pi amodhi . ”
( Sechego noyudo ka jopuonjrene osedhi Sukar ng’iewo chiemo . )
To chi Samariano nodwoke ni , “ Ere gimomiyo ikwaya pi , to in ja-Yahudi , to an to an chi Samaria ? ”
Yesu nodwoke niya , “ Ka da ing’eye mich mar Nyasaye , kendo ing’e jal makwayi pi mondo omodhini , to in ema da ikwaye pi , mi da omiyi pi mangima . ”
Dhakono nowacho niya , “ Jaduong’ , ionge gi gir tuombo , to soko bende tut . Koro pi mangima to diyud kanye ?
Koso iparo ni iduong’ moloyo Jakobo kwarwa , mane omiyowa sokoni , kendo omodhoe , kaachiel gi nyithinde kod jambe ? ”
Yesu nodwoke ni , “ Ng’ama omodho pigni , riyo biro loyo kendo ,
to ng’ama omodho pi ma anamiye , riyo ok nolo nyaka chieng’ . Pi ma anamiye nodok soko e iye , ma pige bubni , kendo kelo ngima ma nyaka chieng’ . ”
Dhakono nowachone niya , “ Jaduong’ , miya pigno mondo kik riyo chak loya , kendo kik achak abi aumb pi kuma bor kama . ”
Yesu nowachone ni , “ Dhi iluong chwori , eka ubi ka . ”
Dhakono nodwoke ni , “ An aonge gi dichwo . ” Yesu nodwoke ni , “ In kare kiwacho ni ionge gi dichwo ,
nikech isebedo gi chwo abich , to jal ma koro in godono bende ok chwori ! Omiyo gima iwachono en adier ! ”
Dhakono nowachone ni , “ Jaduong’ , aneno ni in janabi .
To kwerewa ne lemo e wi godni , to un jo-Yahudi uwacho ni Jerusalem e kama ji onego olemie . ”
Yesu nodwoke ni , “ Nyarwa , ng’eni ndalo biro ma ji ok nolam Wuoro e godni , kata e Jerusalem .
Un jo-Samaria ulamo gima ok ung’eyo . To wan jo-Yahudi walamo gima wang’eyo , nikech warruok oa kuom jo-Yahudi .
To ndalo biro , kendo ose mana chopo , ma jolemo maradier biro lamoe Wuoro e yo ma Roho dwaro , kendo gi adiera , nikech joma kamago ema Ruoth Nyasaye dwaro mondo obed joma lame .
Nyasaye en Roho , kendo joma lame nyaka lame mana e yo ma Roho dwaro kendo gi adiera . ”
To dhakono nowachone niya , “ Ang’eyo ni Mesia , miluongo ni Kristo , biro biro , kendo ka obiro to obiro nyisowa gik moko duto . ”
To Yesu nodwoke ni , “ An mawuoyo kodini e En ! ”
E sano jopuonjre Yesu nodwogo , kendo ne giwuoro ka gineno kowuoyo gi ng’ama dhako . To onge ng’ama nopenje gima odwaro kuom dhakono , kata gima omiyo owuoyo kode .
Dhakono noweyo dapige kanyo , modok dala , odhi wacho ni joma chwo niya ,
“ Biuru uneye ng’at mosehulona gik moko duto ma asetimo ! Bende dobed Kristo adier ? ”
Kuom mano jogo nowuok e dala , modhi neno Yesu .
E sa mane dhakono odhi omoe joma chwogo , jopuonjre Yesu ne sayo Yesu ni , “ Japuonj , chamie gimoro . ”
To ne odwokogi ni , “ An gi chiemo ma un ok ung’eyo . ”
Omiyo jopuonjre nochako penjore kendgi ni , “ Ng’ato osekelone chiemo koso ? ”
Yesu nowachonigi ni , “ Chiemba en timo gima Jal mane oora dwaro , kendo tieko tich mane omiya .
Donge uwacho ni pod dueye ang’wen eka cham chiegi ? Anto awachonu ni , ng’iuru puothe maber , mondo une kaka cham osechiek moromo keyo !
Kata mana sani jokeyo yudo pokgi , kendo choko cham ni ngima ma nyaka chieng’ . Kamano jochuoyo kod jokeyo bedo mamor kanyakla ,
mana kaka ngero wacho , ni , ‘ Ng’at achiel chuoyo , to ng’at machielo keyo . ’ . Ngerono en adier ,
nikech aseorou mondo uka cham mane luchu ok ochuerie . Jomoko nono ema notiyo matek , to un ema koro uchamo luchgi . ”
Jo-Samaria mang’eny mane nitie dalano noyie kuom Yesu nikech wach mane dhakono osewachonigi ni , “ Nohulona gik moko duto ma asetimo . ”
Kuom mano , kane jo-Samaria odhi ir Yesu , ne gikwaye mondo oyie obed kodgi , mi noyie , mobet kodgi kuom ndalo ariyo .
Ji mang’eny moko bende koro noyie , ka giwinjo weche mane Yesu wacho owuon .
Omiyo ne giwacho niya , “ Koro wayie , to ok nikech gima nyocha iwacho , to mana nikech wasewinje gi itwa wawegi , kendo koro wang’eyo ni en Jawar mar piny . ”
Kane Yesu osetieko ndalo ariyo kanyo , noa modhi Galili ,
nikech en owuon nosewacho niya , “ Janabi ok mi duong’ e gweng’gi . ”
Kane ochopo Galili , to jo-Galili norwake gi mor nikech ne giseneno gik moko duto mane otimo Jerusalem e ndalo Sap Pasaka , nimar gin bende ne gidhi e sawo .
Yesu ne ochako odok Kana e piny Galili , kuma ne olokoe pi divai . To jaduong’ moro ne ni kuno mane wuode tuo Kapernaum .
Kane ng’atno owinjo ni Yesu osea Judea mi obiro Galili , nodhi ire mokwaye mondo odhi ochangne wuode mane chiegni tho .
Yesu nowachone niya , “ Un , ka ok uneno ranyisi gi honni , to ok unyal bedo gi yie . ”
To jaduong’no nowachone niya , “ Jaduong’ , yie ibi kapok nyathina otho . ”
To Yesu nodwoke ni , “ Dhiyo , wuodi ngima ! ” Ng’atno noyie wach Yesu , modhi .
Kane pod en e yo odhi , jotichne noromone gi wach ni wuode osekwo .
Nopenjogi sa mane ochako bedoe mangima , mi gidwoke ni , “ Midhusu nyoro oweye sa abiriyo mar odiechieng’ . ”
Eka wuon nyathi nong’eyo ni mano e sa onogo ma nyoro Yesu owachone ni , “ Wuodi ngima . ” Kuom mano , en owuon kaachiel gi joode , ne giyie kuom Yesu .
Mano e hono mar ariyo mane Yesu otimo kosea Judea odhi Galili .
Bang’ mano , Yesu nodhi Jerusalem , nikech nitimo Sap jo-Yahudi moro kuno .
E Jerusalem kuno , e bath rangach miluongo ni Ranga Rombe , ne nitie yawo moro miluongo gi dho Yahudi ni Bethesda . Yawono ne nigi agolni abich .
Ji mang’eny matuo , kaka muofni , gi rang’onde , kod pudhe , ne nindo e agolnigo [ Ne girito mondo pi otugre ,
nimar kinde moko malaika ne lor e yawono , kendo tugo pi . To bang’ tugruok pi kamano , ng’at matuo mokwongo donjo e pi ne chango kuom tuo moro amora ma en go . ]
To ng’at moro ne ni kanyo , mane osebedo matuo kuom higni piero adek gaboro .
Yesu nonene konindo kanyo , mi ong’eyo ni osetieko ndalo mang’eny , omiyo nopenje niya , “ Idwaro mondo ochangi koso ? ”
To ng’at matuono nodwoke ni , “ Jaduong’ , aonge gi ng’at ma diketa e yawo ka pi otugore , nikech an , kadwaro dhi , to ng’at machielo kwongona akwonga , ”
Yesu nowachone niya , “ Chungi , ikaw pieni , iwuothi ! ”
Gikanyono ng’atno nochango , mokawo piene , kendo owuotho . To chieng’no ne en chieng’ Sabato .
Mano omiyo jodong jo-Yahudi nowacho ni ng’at mane osechangono niya , “ Kawuono en chieng’ Sabato , omiyo Chikwa ok oyie mondo iting’ pieni kamano . ”
To ng’atno nodwokogi ni , “ Jal ma nende ochanga ema nowachona mondo ating’ piena awuothi . ”
Eka ne gipenje ni , “ En ng’a , ma nende owachoni ni mondo iting’ pieni iwuothi ? ” To ng’at mane osechangono ne ok ong’eyo nying ng’at mane ochange ,
nimar Yesu nosea , nikech ji ne thoth kanyo ahinya .
Bang’e Yesu noyudo ng’atno e Hekalu , mowachone niya , “ Winji ! Kaka koro osechangi , koro we timo richo , nono to dipo ka gimoro marach moloyo otimi . ”
Eka ng’atno nodhi , monyiso jo-Yahudi ni ng’at mane ochange iluongo ni Yesu .
Kuom mano , jo-Yahudi nochalo himo Yesu , nikech notimo gik ma kamago chieng’ Sabato .
To Yesu nodwokogi niya , “ Wuora pod tiyo nyaka chil kawuono , kendo an bende atiyo mana kamano . ”
Mano nomiyo jo-Yahudi oramo ni nyaka nege . To ne ok gidwar nege nikech ketho Sabato kende , to ne gidwaro nege bede nikech nopiemore gi Nyasaye , koluongo Nyasaye ni Wuon mare .
To Yesu nodwokogi niya , “ Adier , adier awachonu ni , Wuowi ok nyal timo gimoro kende owuon , to otimo mana gima oneno ka Wuoro timo , nikech gima Wuoro timo , ema Wuowi bende timo .
Wuoro ohero Wuowi , kendo onyise gik moko duto ma en owuon otimo , to bende enonyise timbe madongo moloyo magi , mi unuwuor !
Kaka Wuoro chiero joma otho , komiyo ngima , e kaka Wuowi bende yiero joma odwaro , kendo omiyo ngima .
To bende Wuoro ok ng’ad ni ji bura , to oseketo teko mar ng’ado bura e lwet Wuowi ,
mondo ji duto omi Wuowi duong’ mana kaka gimiyo Wuoro . Ng’at ma ok mi Wuowi duong’ , to ok mi Wuoro mane ooro Wuowi duong’ .
Adier awachonu ni ng’ama owinjo wachna , mi oyie kuom Jal mane oora , nigi ngimaa ma nyaka chieng’ , ng’at ma kamano ok ter e bura , to osea e tho , odonjo e ngima .
“ Adier , adier , awachonu ni , kinde biro ma joma otho nowinjie duond Wuod Nyasaye , kendo ji duto ma owinjo dwolno nodok mangima . Adier , kindeno ose mana chopo .
Kaka Wuoro owuon nigi teko mar miyo ji ngima , e kaka osemiyo Wuowi bende teko mar miyo ji ngima .
To bende osemiye teko mar ng’ado bura , nikech en Wuod Dhano .
Wachno kik bwogu nikech ndalo biro ma kata mana joma otho manie bur nowinj dwonde ,
mi wuog oko . Joma timbegi beyo nochier , mi yud ngima , to joma timbegi richo nochier e bura .
“ An ok anyal timo gimoro gi tekona awuon . Ang’ado bura mana kaka Nyasaye onyisa , kendo bura mang’ado en bura makare , nikech ok adwar timo gima an ema adwaro , to atimo mana gima Jal mane oora dwaro .
Ka awuoyo kuoma awuon to weche ma awacho ok nyal kwan ka adier .
To nitie ng’at machielo mawuoyo kuoma , kendo ang’eyo ni gima owacho kuoma en adier .
Ne uoro joote ir Johana , mi ne onyisou weche ma adier .
Ok awach kamano nikech atenora kuom gima dhano ema wacho , to awacho kamano mana ni mondo ukwo .
Johana ne en taya marieny maler , kendo kuom kinde moko ne uyie mondo lerno omiu mor .
Adier , Johana nowuoyo kuoma kanyiso ni Wuora noora , to koro tich ma atiyo , mane Wuoro omiya mondo ati , nyiso malong’o ni Wuoro noora , moloyo kaka ne Johana onyiso .
To Wuoro owuon , mane oora , bende osewuoyo kuoma . Un to pok uwinjo dwonde , kata wang’e bende pok uneno .
Wachne ok bedi e chunyu , nikech ok uyie kuom Jal mane ooro .
“ Uketo chunyu kuom somo Muma , ka uparo ni Muma nyalo miyo uyud ngima ma nyaka chieng’ . Adier , Muma ema wuoyo kuoma ,
to kata kamano udagi biro ira mondo uyud ngima .
An ok adwar mondo ji omiya duong’ .
Un to ang’eyo ni ok un kamano , nikech ang’eyo malong’o ni ok uhero Nyasaye kata matin !
An asebiro e nying Wuora , to ok userwaka . To ka ng’ato obiro e nyinge owuon to ubiro rwake arwaka !
To ere kaka unyalo bedo gi yie , kuhero mondo ng’ato ka ng’ato oyud pak kuom wadgi , to ok utem mondo uyud pak moa kuom Nyasaye ma achiel kende .
Kik upar ni an ema nadonjnu e nyim Wuoro . Ng’at ma nodonjnu en mana Musa , ma useketo genou kuome !
Ka da uyie wach Musa , to da uyie gima awacho , nikech an ema ne ondiko kuoma .
To ka ok uyie weche mane Musa ondiko , to ere kaka duyie wachna ? ”
Bang’ mano , Yesu nowuok modhi loka nam Galili , ma bende iluongo ni nam Tiberia .
Oganda maduong’ noluwe , nikech ne gineno honni mane otimo kochango joma tuo .
Eka Yesu noidho got moro , mobet piny kuno gi jopuonjrene .
To Sap Pasaka , ma en sawo mar jo-Yahudi , koro ne chiegni .
Yesu noting’o wang’e , moneno ka oganda maduong’ biro ire , omiyo nopenjo Filipo niya , “ Ere kuma wanyalo ng’iewoe makati ma dwami jogi ocham ? ”
Nowacho kamano kotemo go Filipo , nimar en owuon nong’eyo gima obiro timo .
To Filipo nodwoke niya , “ Siling’ mia ang’wen ok ding’iew makati moromo ng’ato ka ng’ato kawo matintin . ”
Japuonjrene moro machielo , ma nyinge Andrea , owadgi Simon Petro , nowachone niya ,
“ Rawera moro ni ka , man gi makati abich mag shairi , kod rech mothol ariyo . To magi dinyal ang’o kuom joma ng’enygi ? ”
To Yesu nokone ni , “ Nyisuru ji obed piny . ” Kamano ji nobet piny . To kanyo noyudo nitie lum mang’eny . Kuom ji duto mane obet piny kanyo ne nitie joma chwo ma dirom alufu abich .
Bang’ mano , Yesu nokawo makati , mi ogoyo ni Nyasaye erokamano . Eka nopogogi ni ji ka obet piny kamano . Rech bende nopogo , kendo ng’ato ka ng’ato nochiemo kaka odwaro .
Ka ne giseyieng’ giduto , Yesu nowacho ni jopuonjrene niya , “ Chokuru ng’injo modong’ mondo kik gimoro lal . ”
Kuom mano ne gichoko ng’injo mag makati abich mane ji ochamogo , mi opong’o aditini apar gariyo .
Kane ji oneno hono mane Yesu otimono , ne giwacho ni , “ Nyaka bed ni jali e janabi mane onego bi e piny ka . ”
Yesu nong’eyo ni ji dwaro make , kendo chune mondo obed ruoth , omiyo nopondo modhi e got kar kende .
Kane piny ochopo odhiambo , jopuonjrene nodhi e dhonam ,
moidho yie moro mondo ong’ad nam odog loka Kapernaum . Piny koro nosechido , to Yesu ne pok ochopo irgi .
E kindeno ahiti maduong’ ne kudho , omiyo nam noloko marach ahinya .
Kane gisekiewo yie kama bor ma dirom kilomita abich kata auchiel , ne gineno Yesu kawuotho ewi pi , biro irgi e yie . Luoro nomakogi ahinya ,
to Yesu nowachonigi ni , “ Kik uluor ! En mana an . ”
Eka ne gikwaye mondo odonj irgi e yie , kendo gikanyono yie nogowo e dhowath mane gidwaro dhiye .
Kinyne , oganda mane odong’ loka machielo noparo ni yie achiel kende ema ne ni kanyo , kendo ne ging’eyo ni Yesu ne ok oidho e yieno kod jopuonjrene , to jopuonjrene nodhi mana kendgi .
To yiedhi moko moa Tiberia nobiro , mogowo machiegni gi kama ne ji ochamoe makati mane Yesu oguedho .
Omiyo kane ji oneno ni Yesu onge kanyo , kendo ni jopuonjrene bende onge , ne giidho yiedhigo , mi gidhi Kapernaum , manyo Yesu .
Kane jogo oyudo Yesu loka machielo , ne gipenje niya , “ Japuonj , ichopo ka karang’o ? ”
Yesu nodwokogi ni , “ Awachonu adier ni , udwara mana nikech makati ma nyoro uchamo , muyieng’ , to ok nikech honni museneno .
Kik uti ni chiemo makethore , to tiuru mana ni chiemo mosiko , kendo makelo ngima ma nyaka chieng’ . Wuod Dhano ema nomiu chiemono , nikech en ema Nyasaye Wuoro oseketo kido mare kuome , manyiso ni oyie kode . ”
Eka ne gipenje ni , “ Ang’o monego watim , eka wabed joma tiyo tich Nyasaye ? ”
To Yesu nodwokogi ni , “ Tich ma Nyasaye dwaro mondo uti en ni mondo uyie kuom Jal mane ooro . ”
Kuom mano ne gichako gipenje niya , “ To ere ranyisi minyalo timo mondo wane , eka wayie gima iwacho ? Ang’o minyalo timo ?
Kwerewa ne ochamo chiemo miluongo ni Manna e thim , kaka ondiki e Muma ni , ‘ Nomiyogi chiemo moa e polo mondo gicham . ’ . ”
Eka Yesu nomedo wachonigi niya , “ Adier , adier , awachonu ni , Musa ne ok omiyou kuon maradier moa e polo , to Wuora ema miyou kuon maradier moa e polo ,
nikech kuon ma Nyasaye chiwo en mana jal molor oa e polo , kendo ochiwo ngima ni piny . ”
Kane giwinjo wachno ne gikwaye ni , “ Jaduong’ yie imiwa kuonno pile . ”
To Yesu nodwokogi ni , “ An e kuon mar ngima , kendo ng’ama obiro ira ok nowinj kech nyaka chieng’ , bende ng’at moyie kuoma riyo ok nochak olo ngang’ .
To asewachonu ni , kata obedo ni usenena , to ok uyie kuoma .
Ji duto ma Wuoro omiya nobi ira , kendo ng’ato ang’ata mobiro ira ok nariemb ngang’ ,
nikech ok aselor aa e polo mondo atim gik ma Jal mane oora dwaro .
Jal mane oora dwaro ni kik awit kata ng’at achiel kuom joma ne omiya , to ni mondo achiergi duto chieng’ giko piny .
Adier , Wuora dwaro ni mondo ng’ato ang’ata moneno Wuowi , mi oyie kuome , oyud ngima ma nyaka chieng’ ; kendo anachiere chieng’ giko piny . ”
Jo-Yahudi nochako ng’ur kane giwinjo ka Yesu owacho ni en e kuon moa e polo .
To ne gipenjore ni , “ Jali ok e Yesu wuod Josef koso ? Donge wang’eyo wuon mare ? To ere kaka onyalo wacho ni olor oa e polo ? ”
Yesu nodwokogi ni , “ Weuru ng’ur .
Onge ng’ama nyalo biro ira mak mana ka Wuoro mane oora ema okele ; kendo anachiere chieng’ giko piny .
Ondik e Kitap jonabi ni , ‘ Nyasaye nopuonj ji duto . ’ . Omiyo ng’ato ka ng’ato ma owinjo dwond Wuoro mi opuonjore kuome , to biro mana ira .
Ok awach ni nitie ng’at moro moseneno Wuoro , to mak mana Jal mane oa ka Nyasaye kende ema osenene .
Awachonu adier ni , ng’at moyie ema nigi ngima ma nyaka chieng’ .
An e kuon mar ngima .
Kwereu nochamo Manna e thim , to kata kamano ne githo .
Anto awuoyo kuom kuon moa e polo , ma ka ng’ato ochamo to ok nyal tho ngang’ .
An e kuon mangima mane olor oa e polo . Ng’at mochamo kuonni nobed mangima nyaka chieng’ . To bende kuon ma abiro chiwo mondo piny oyud ngima en ringra . ”
Jo-Yahudi nochako dhawo kendgi niya , “ Ere kaka jali dimiwa ringre mondo wacham ? ”
Yesu nowacho nigi ni , “ Awachonu adier ni , ka ok uchamo ringre Wuod Dhano kendo umadho rembe , to uonge gi ngima e iu .
Ng’at ma ochamo ringra , kendo omadho remba , nigi ngima ma nyaka chieng’ , kendo anachiere chieng’ giko piny .
Ringra e chiemo madieri , kendo remba e math adieri .
Kamano ng’at ma ochamo ringra , kendo omadho remba , ema osiko kuoma , kendo an bende asiko kuome .
Kaka Wuoro mangima noora , kendo angima nikech en , e kaka ng’at mochamo ringra bende nobed mangima nikech an .
Ma e kuon mane olor oa e polo . Ok ochal gi gima ne kwereu ochamo to bang’e otho . Ng’at ma ochamo kuonni to nobed mangima nyaka chieng’ ”
Yesu nowacho wechego kapuonjo e od lemo Kapernaum .
Jopuonjre Yesu mang’eny mane owinjo wechego nowacho niya , “ Ma puonj matek manadi ! Ng’ano ma dichikne ite ? ”
Yesu nong’eyo ni jopuonjrene ng’ur kuom puonjneno , omiyo nopenjogi ni , “ Wachni obwogou koso ?
Ka kamano , to kara dubwogi machal nadi , ka uneno Wuod Dhano kaidho dok malo kama ne oaye ?
Roho ema kelo ngima ; dhano to ok nyal gimoro . Weche ma asewachonu gin roho kod ngima ,
to ji moko kuomu pod ok oyie . ” Yesu nowacho kamano nikech nyaka a chakruok noseng’eyo joma oyie , kod ng’at mane biro ndhoge .
Eka nomedo wacho niya , “ Mano ema omiyo ne awachonu ni ng’ato ok nyal biro ira ka ok Wuora ema omiyo obiro . ”
Chakre kanyo ng’eny jopuonjrene nodok chien , mi oweyo luwe .
Omiyo nopenjo joote apar gariyo ni , “ Un bende udwaro weya koso ? ”
To Simon Petro nodwoke ni , “ Ruoth , ere ng’ama dwadhi ire , to in ema in gi weche makelo ngima ma nyaka chieng’ ?
Wan koro waseyie , kendo wang’eyo ni in e Ng’ama Ler mar Nyasaye . ”
To Yesu nodwokogi niya , “ Un ji apar gariyo , donge ne ayierou uduto ? To kata kamano ng’at achiel kuomu en jachien . ”
Nowuoyo mana kuom Judas wuod Simon Iskariot , nikech kata obedo mana ni Judas ne achiel kuom joote apar gariyogo , to en ema nobiro ndhogo Yesu .
Bang’ mano , Yesu nowuotho koni gi koni ka puonjo e piny Galili . Ne ok odwa dhi Judea nikech jodong jo-Yahudi ne dwaro nege .
Sap jo-Yahudi miluongo ni Sap Kiche ne chiegni ,
omiyo owetene nowachone ni , “ A ka , idhi Judea mondo jopuonjreni one honni mitimo .
Ka ng’ato dwaro mondo ji ong’eye , to ok onyal tiyo kama opondo . Ka en adier ni itimo gik ma kamagi , to ara nyisri e nyim piny . ”
Ne giwachone kamano nikech kata gin ma gin owetene ne ok giyie kuome .
Yesu nodwokogi niya , “ Kindena pok ochopo , to un , kindeu nitie ndalo duto .
Un piny ok nyal mon kodu to an omon koda nikech kinde duto asiko kanyise ni timbene richo .
Un , dhiuru adhiya e sawono . An to ok adhi , nikech kindena pok ochopo . ”
Kane osewacho kamano , nodong’ Galili .
To kane owete Yesu osedhi e sawo , en bende nodhi . To ne ok odhi ratiro , to nodhi mana ling’ling’ .
Jodong jo-Yahudi nomanye e sawo , ka penjo kuma entie .
Ji mang’eny mane odhi e sawono ne wuoyo kuom Yesu , ka moko wacho ni , “ Ooyo , owuondo ogandawa . ”
To kata kamano onge ng’ama noloso kuome ratiro , nikech ne giluoro jodong jo-Yahudi .
To chieng’ mane ndalo sawo ochopo e diere , Yesu nodhi e Hekalu , mochako puonjo ji .
Jodong jo-Yahudi nowuoro , kawacho ni , “ Ere kuma ng’atni oyudoe rieko makama , to ok osomo ? ”
Yesu nodwokogi ni , “ Gik ma apuonjo ok gin maga awuon , to gin mag Jal mane oora .
Ng’at moyie timo gima Nyasaye dwaro , to biro ng’eyo kata ka weche ma apuonjo oa ka Nyasaye , kata ka apuonjo mana wechena awuon .
Ng’at ma loso gi tekone owuon en ng’at madwaro mondo oyud duong’ , to ng’at madwaro mondo ng’at mane oore oyud duong’ en jaadiera , kendo oonge gi miganga kata matin .
Donge Musa nomiyou Chik , to onge kata ng’at achiel kuomu morito ? Ka ok kamano , to ang’o momiyo udwaro nega ? ”
Ji nodwoke ni , “ Jachien ni kodi ! Ng’ano madwaro negi ? ”
Yesu nowachonigi niya , “ Ne atimo gimoro achiel kende chieng’ Sabato , mi ubwok uduto .
Paruru ni Musa nomiyou chik mar tero nyangu . ( To chutho Musa ok ema nokelo chikno , to kwereu ema nochake . ) Chikno omiyo utero yawuotu nyangu chieng’ Sabato .
To ka un utero nyathi nyangu chieng’ Sabato , mondo kik uketh Chik Musa , to marang’o ukecho koda kuom chango ng’ato chieng’ Sabato , mi dende duto bed mangima ?
Mano omiyo kik ung’ad bura kurango mana gik ma oko , to ng’aduru bura mana gi adiera . ”
Jo-Jerusalem moko nopenjore niya , “ Donge ma e jal ma gidwaro nego cha ?
To winjuru kaka opuonjo ji mana e lela , to onge ng’ama wachone gimoro . Koso dibed ni jodongwa ong’eyo ni en Mesia ?
To mano ok nyal bet kamano , nikech waduto wang’eyo kuma jali oaye . Mesia to kabiro , to onge ng’ama nong’e kuma oaye . ”
Mano nomiyo Yesu owacho gi dwol maduong’ , kopuonjo e Hekalu niya , “ En adier ni ung’eya , kendo en adier ni ung’eyo kuma aaye , to kata kamano ok asebiro gi tekona awuon . Jal mane oora e wuon adiera , to un ok ung’eye .
An to ang’eye , nikech aa ire , kendo en ema noora . ”
Eka ne gitemo make , to ne ok ginyal , nikech kindene ne pok ochopo .
To ji mang’eny noyie kuome , kapenjore ni , “ Ka Mesia obiro , dotim honni mang’eny moloyo ma jali timo koso ? ”
Jo-Farisai nowinjo ka ji kuodho wechego kuom Yesu , omiyo ne giriwo wach gi jodolo madongo , mi gioro askeche mondo omake .
To Yesu nowacho ni , “ Pod abiro medo bet kodu kuom kinde moko , eka bang’e nadog ir Jal mane oora .
Unumanya , to ok unuyuda , nikech kama abiro betie ok unyal biroe . ”
Jodong jo-Yahudi nopenjore kendgi niya , “ Kanye modwaro dhiye ma ok wanyal nwang’ee ? Koso odwaro dhi kuom jo-Yahudi modak e pinje joma ok jo-Yahudi mondo opuonj joma ok jo-Yahudi ?
Ere tiend wach mowachoni , wanamanye to ok wanayude , kendo ni , kuma obiro betie wan ok wanyal dhiye ? ”
Chieng’ mogik mar sawo , mane en odiechieng’ maduong’ ahinya , Yesu nochung’ mowacho gi dwol maduong’ niya , “ Ng’at ma riyo oloyo mondo obi ira , omodhi .
En mana kaka Muma wacho ni , ‘ Aore mag pi mangima nomol kawuok kuome . ’ . ”
To Yesu ne oloso kuom Roho , ma ji duto moyie kuome ne biro yudo . To e kindeno Roho ne pok obiro , nikech Yesu ne pok oyudo duong’ne .
Jomoko kuom joma ne owinjo wechego nowacho niya , “ Nyaka bed ni jali e Janabi mwasebedo kwageno ni biro biro . ”
Jomoko to nowacho ni , “ En e Mesia . ” To ji moko nokwer ni , “ Mesia ok nyal wuok Galili !
Donge Muma wacho ni Mesia nobed nyakwar Daudi , kendo ni nonywole Bethlehem , dala Daudi ? ”
Kamano ji nopogore kuom wachne .
Jomoko kuomgi ne dwaro make , to onge ng’at mane otimo kamano .
Kane askeche odwogo , jodolo gi jo-Farisai nopenjo gi ni , “ Ang’o momiyo ok usekele ka ? ”
To ne gidwoko niya , “ Pok wanenoe ng’at mawuoyo ka ng’atni ! ”
Eka jo-Farisai nopenjogi ni , “ Kara un bende osewuondou .
Bende usenenoe jatendwa moro , kata ja-Farisai moro , moyie kuome ?
To ji ajia ma ok ong’eyo Chik , gin joma okuong’ ! ”
Ng’at achiel kuom jodongogo ne Nikodemo , mane oyudo osedhi ir Yesu . En nowachonigi ni ,
“ Donge Chikwa okwer ni kik ng’ad ni ng’ato bura ka pok oyale , mi owinj wechene ? ”
To ne gipenje ni , “ In bende in ja-Galili koso ? Som Muma , to ibiro yudo ni onge janabi manyalo wuok Galili ! ”
[ Eka ji duto noa , modok miechgi .
Yesu noa kanyo , modhi e got Zeituni .
Kinyne gokinyi mang’ich , noduogo modonjo e Hekalu , kendo ji duto nochokore bute . Nobet piny , mochako puonjogi .
To jopuonj Chik gi jo-Farisai nokelo dhako moro mane ojuk ka terore . Ne gikete ochung’ e diergi ,
mi giwacho ni Yesu niya , “ Japuonj , dhakoni ojuk rando , ka terore !
To Chik mane Musa omiyowa wacho ni dhako ma kamano nyaka go gi kite , mi tho . In to iwacho ang’o ? ”
Ne giwacho kamano nikech ne gidwaro wach moro ma digidonjne go . To Yesu nolung’ore piny , mondiko e lowo gi lith lwete .
To kane jogo omedo penje wachno , noting’o wiye , modwokogi niya , “ Ng’ato kuomu ma pok otimo richo ema mondo okwong ogoye gi kidi ! ”
Eka nochako olung’ore , mondiko e lowo .
To kane giwinjo gima owacho , ne gia kanyo achiel achiel chakre joma dongo nyaka joma tindo , mi Yesu kende ema nodong’ , ka dhakono ochung’ bute .
Yesu noting’o wiye , mopenjo dhakono niya , “ Nyarwa , ekegi ? Onge kata achiel modong’ mondo ong’adni bura ? ”
Dhakono nodwoke ni , “ Ooyo , Jaduong’ onge ng’ato modong’ . ” Eka Yesu nokone ni , “ Kata an bende ok ang’adni bura . Dhiyo , to kik ichak itim richo kendo . ” ]
Yesu nomedo puonjo ji , kowacho ni , “ An e ler mar piny . Ng’at moluwa ok nowuoth e mudho , to nobed gi ler mar ngima . ”
To jo-Farisai nowachone niya , “ Iwuoyo mana kuomi iwuon , omiyo ok wanyal yie ni gik miwacho gin adier . ”
To Yesu nodwokogi ni , “ Kata obedo ni awuoyo kuoma awuon , to gik ma awacho gin adier , nikech ang’eyo kuma ne aaye , kendo ang’eyo kuma adhiye , to un ukia kuma naaye kata kuma adhiye .
Un ung’ado bura gi rieko mar dhano , to an ok ang’ad ni ng’ato bura .
To kata ka ang’ado bura , to bura ma ang’ado en adier , nikech ok ang’ad bura kenda , to Jal mane oora ema konya .
E Chiku bende ondikie ni , ka ji ariyo owinjore e wachgi , to wach ma giwacho ikwano ka adier .
An ema awuoyo kuoma awuon , kendo Wuora mane oora osiro wachna . ”
Mano omiyo ne gipenje niya , “ Ere Wuoru nogo ? ” To Yesu nodwokogi ni , “ Ok ung’eya , kata Wuora bende ok ung’eyo . Ka da bed ni ung’eya , to Wuora bende da ung’eyo . ”
Yesu nowacho wechego duto kopuonjo ji e Hekalu , ei ot mane oketie sanduge mag sadaka . Kata kamano onge ng’ama nomake , nikech kindene ne pok ochopo .
Yesu nowachonigi niya , “ An to adhi , kendo unudwara , to unutho mana e richou . Ok unyal dhi kuma adhiye . ”
Mano omiyo jo-Yahudi nowacho ni , “ Ng’atni wacho ni ok wanyal dhi kuma odhiye ! Mano nyiso ni obiro dere koso ? ”
Yesu nodwokogi ni , “ Un ua mwalo to an aa malo . Un , un jopinyni , anto ok an japinyni .
Mano emomiyo awachonu ni unutho e richou , nikech ka udagi yie ni an e En , to adier unutho mana e richou . ”
Eka ne gipenje niya , “ To in e ng’ano ? ” Yesu to nodwokogo ni , “ An mana ng’ama asebedo ka awachonu ni e an .
Nitie gik mang’eny ma adwaro wacho kuomu , kendo ma adwaro ng’adonugo bura . Jal mane oora en jaadiera kendo wach ma ayudo kuome ema anyiso piny . ”
To ne ok ging’eyo ni Yesu loso kodgi kuom Wuoro .
Omiyo Yesu nowachonigi niya , “ Ka useting’o Wuod Dhano malo , eka unung’e ni an e En . Bende unung’e ni onge gima atimo gi tekona awuon , to weche duto ma awacho , Wuora ema osepuonja .
Jal mane oora ni koda . Pod ok oweya kenda , nikech pile atimo mana gik malong’one . ”
To kane owacho wechego , ji mang’eny noyie kuome .
Yesu nowachoni jo-Yahudi mane oyie wachne niya , “ Ka umako puonjna , to eka un jopuonjrena adier .
Bende ubiro ng’eyo adiera , kendo adiera nomi ubed thuolo . ”
To ne giwachone niya , “ Wan koth Ibrahim , kendo pok wabedo wasumb ng’ato nyaka nene . Koro ere gima omiyo iwacho ni wanabed thuolo ? ”
Yesu nodwokogi ni , “ Adier , adier , awachonu ni , ng’at matimo richo en misumba richo .
Misumba ok luong ni wuod dala ndalo duto , to wuod wuon dala ema iluongo kamano ndalo duto .
Kuom mano , ka Wuowi ema omiyo ubedo thuolo , to unubed thuolo chutho chutho .
Ang’eyo ni un koth Ibrahim , kata kamano udwaro nega nikech puonjna ok nyal donjonu .
An awachonu gik ma aseneno kuom Wuora , to un utimo gik ma useneno kuom wuoru ! ”
Ne gidwoke niya , “ Ibrahim e wuonwa . ” To Yesu nowachonigi ni , “ Ka dabed ni un nyithind Ibrahim adier , to dikoro utimo mana gik machal gi gik mane Ibrahim otimo .
To kar timo kamano , to udwaro mana nega nikech asebedo ka anyisou adiera mane ayudo kuom Nyasaye . Ibrahim to ne ok nyal timo gima chal kamano .
Un to utimo mana gima wuonu timo . ” To ne gidwoke ni , “ Wan ok wan kimirwa ! Wan gi wuonwa achiel kende ma en Nyasaye . ”
Yesu nowachonigi niya , “ Ka dabed ni Nyasaye e wuonu adier , to da uhera , nikech an ne aa ka Nyasaye , kendo koro an kodu ka . Ne ok abiro gi tekona awuon , to En ema noora .
Gik ma awacho ok nyal donjonu , kendo ok unyal winjo tiendgi nikech ok uhero wach ma akelonu .
Un nyithind wuonu ma en Satan , kendo uhero timo gik ma en ema odwaro . Nyaka a chakruok en osebedo mana janek , kendo ok odwar adiera nikech adiera onge e iye . Ka owacho miriambo , to oluwo mana kite owuon , nikech en jamriambo , kendo en e wuon miriambo duto .
An to awacho adiera , kendo mano emomiyo ok uyie wachna .
Ere ng’ato kuomu ma nyalo ng’eng’a ni an jaricho ? To ka awacho adiera , ang’o momonou yie wachna ?
Ng’at Nyasaye winjo wach Nyasaye , to un ok uwinj wach Nyasaye nikech ok un jo Nyasaye . ”
Eka jo-Yahudi nowacho ni Yesu ni , “ Donge wan kare kwawacho ni in ja-Samaria , kendo ni jachien ni kodi ? ”
To Yesu nodwokogi ni , “ Aonge gi jachien , to Wuora ema amiyo duong’ . Un to uchaya .
An ok adwar mondo umiya duong’ , to nitie Jal madwaro mondo ayud duong’ , kendo en ema nong’ad bura .
Awachonu adier ni , ka ng’ato omako wachna , to ok notho nyaka chieng’ . ”
Eka jo-Yahudi nowachone ni , “ Koro wang’eyo adier ni jachien ni kodi . Ibrahim ne otho , kendo kata mana jonabi bende notho , to eka pod iwacho ni ng’at mowinjo wachni ok notho nyaka chieng’ !
Koso iparo ni iduong’ moloyo wuonwa Ibrahim mane otho ? Jonabi bende notho ! In to iparo ni in ng’a ? ”
Yesu nodwokogi niya , “ Ka amiyora duong’ awuon , to duong’na onge tich . Wuora ma uluongo ni Nyasachuno ema miya duong’ .
To eka un ok ung’eye , an to ang’eye . Ka anyalo wacho ni ok ang’eye , to dabed jamriambo mana ka un . To ang’eye adier , kendo pile amako wachne .
Kwaru Ibrahim ne mor koneno ndalona . Adier , nonene mobedo mamor . ”
Jo-Yahudi nokwero Yesu niya , “ In pok hiki oromo kata mana higni piero abich ! Ere kaka inyalo wacho ni iseneno Ibrahim ? ”
To Yesu nodwokogi ni , “ Adier , adier , awachonu ni , kane pok onywol Ibrahim to ne antie . ”
Kane giwinjo kamano , ne gikwanyo kite mondo gigoyego , to nopondo , mi owuok e Hekalu .
Kane Yesu wuotho , noneno ng’at moro mane onywol muofu .
Jopuonjrene nopenje ni , “ Japuonj , ng’atni nonywol muofu nikech richone owuon koso nikech richo mag jonywolne ? ”
Yesu nodwokogi ni , “ Jali ne ok onywol muofu nikech richone owuon , kata nikech richo mag jonywolne , to nonywole muofu mana ni mondo ji one teko mar Nyasaye kichange .
Nyaka wati tije mag Jal mane oora kapod piny odiechieng’ , nikech otieno biro chopo ma ng’ato ok nyal tiyoe .
Kapod anie piny , to an e ler mar piny . ”
Kane Yesu osewacho kamano , nong’ulo olawo piny , mi olosogo lowo , owirogo wang’ ng’atno .
Eka nowachone ni , “ Dhi ilwok wang’i e yawo mar Siloam . ” ( Tiend nying yawono en ‘ Ote’ . ) Kuom mano ng’atno nodhi olwoko wang’e mi odwogo ka oneno .
Jodalagi , kod joma ne osenene ka okwecho , nopenjore niya , “ Donge jali ema yandi bet kakuecho cha ? ”
Jomoko kuomgi noyie ni mano en , to moko nokwer ni , “ Ooyo , ok en , to ochal mana kode . ” Ng’atno owuon to nowachonigi ni , “ En mana an . ”
Eka ne gipenje ni , “ To ere kaka wang’i oyawore ? ”
Nodwokogi ni , “ Ng’at moro ma nyinge Yesu noloso lowo mi owirogo wang’a , bende onyisa mondo adhi alwok wang’e e yawo mar Siloam . Omiyo ne adhi malwoko wang’a mi wang’a oyawore . ”
Eka ne gipenje ni , “ Ng’at onogo ni kanye ? ” To nodwoko ni , “ Ok ang’eyo . ”
Bang’e ne gitero ng’at ma yandi muofuno ir jo-Farisai .
To chieng’ mane Yesu olosoe lowo kendo ochangoe wang’ muofuno , ne en chieng’ Sabato .
Kuom mano jo-Farisai bende nopenjo muofuno kaka ne wang’e ochango . Nodwokogi ni , “ Ng’atno nowiro wang’a gi chuodho , eka ne aluoko , kendo koro aneno ! ”
Jo-Farisai moko nowacho ni , “ Ng’at mane otimo kamano ok nyal bet ng’at Nyasaye , nikech ok orito Chik Sabato . ” To moko nowacho ni , “ Bende ng’at ma jaricho ditim honni ma kamagi adier ? ” Kamano ne gipogore kuom wachno chutho .
Omiyo ne gichako gipenjo muofuno niya , “ In to koro ang’o miwacho kuome , kaka oseyawo wang’i ni ? ” Ne odwokogi ni , “ En janabi . ”
Jodong jo-Yahudi ne ok nyal yie ni ng’atno ne en muofu to koro oneno . Omiyo ne giluongo jonywolne ,
mi gipenjo ni , “ Ma en wuodu koso ? Uwachoni nonywole ka en muofu adier ? Ka kamano , to koro ere kaka oneno ? ”
Jonywol ng’atno nodwokogi ni , “ Wang’eyo ni en nyathiwa , kendo nonywole muofu .
To kata kamano ok wang’eyo kaka koro oneno , to bende ok wang’eyo ng’at moyawo wang’e . To en ng’at maduong’ , omiyo penje uru , nikech onyalo dwokou kende owuon . ”
Jonywolne nodwoko kamano nikech ne giluoro jodong jo-Yahudi . Ne oyudo jodong jo-Yahudi osewinjore kendgi ni ng’ato ang’ata moyie ni Yesu e Mesia , to nyaka tam mondo kik dhi e od lemo .
Mano e momiyo jonywol ng’atno nowacho ni , “ En ng’at maduong’ , penjeuru owuon . ”
Eka jodongo nochako oluongo ng’at mane onywol muofuno irgi , mi giwachone niya , “ Kuongri gi nying Nyasaye ni ibiro wacho adiera . Wan wang’eyo ni jali en jaricho . ”
To ng’atno nodwokogi ni , “ An ok ang’eyo kata en jaricho , to wach achiel mang’eyo en mana ni yande an muofu to koro aneno ! ”
Eka ne gipenje ni , “ Ang’o mane otimoni moyawo wang’i ? ”
Ne odwokogi niya , “ Donge asenyisou , to udagi winjo ? Ang’o momiyo udwaro ni mondo achak awachnu kendo ? Koso un bende udwaro doko jopuonjrene ? ”
Bang’ mano ne gijare , ka giwachone ni , “ In ema in japuonjrene , wan to wan jopuonjre Musa .
Wang’eyo ni Nyasaye nowuoyo gi Musa . Ng’atni to wakia kuma oaye ! ”
Eka ng’atno nowacho niya , “ Kara ma en wach miwuoro ! Un uwacho ni ukia kuma oaye , to en ema oseyawo wang’a !
Wang’eyo ni Nyasaye ok winj wach joricho , to ng’at moluore , kendo matimo gik ma odwaro , ema owinjo .
Nyaka nene pok owinjie ng’at moyawo wang’ ng’at mane onywol muofu .
Ka da bed ni ng’atni ok en ng’at Nyasaye , to da ok obedo gi teko mar timo kamano . ”
To ne giwachone ni , “ In nonywoli e chuny richo , to koro ere kaka dipuonjwa ? ” Eka ne giriembe oko e od lemo .
Yesu nowinjo ni oseriemb ng’atno e od lemo , omiyo kane oyude , nopenje ni , “ Bende iyie kuom Wuod Dhano koso ? ”
To ng’atno nodwoke ni , “ Jaduong’ , Wuod Dhano en ng’a mondo ayie kuome ? ”
Yesu nowachone ni , “ Isenene , kendo en ema oloso kodi ni ! ”
Eka ng’atno nogoyo chonge piny e nyim Yesu , kowachone ni , “ Jaduong’ , ayie ! ”
Bang’ mano , Yesu nowacho ni , “ Asebiro e piny mondo akel bura , mondo joma muofni onen , to joma neno odok muofni . ”
Jo-Farisai moko mane ni kanyo nowinjo gima owacho , mi openje ni , “ Iparo ni wan bende wan muofni koso ? ”
Yesu nodwokogi ni , “ Ka da bed ni un muofni , to da ubedo ma onge gi ketho , to kaka koro uwacho ni uneno , omiyo kethou osiko . ”
Yesu nodhi nyime kowacho niya , “ Adier , adier , awachonu ni , ng’at ma ok oluwo dhorangach ka donjo e duond rombe , to donjo mana gi kamoro nono , en jakuo kendo jamecho .
Jakwadh rombe to donjo mana gi e dhorangach .
En ema jarit rangach yawone . Rombe bende winjo duonde koluongogi achiel achiel gi nyinggi kogologi oko .
Kosegologi duto to otelonigi , kendo giluwe , nikech ging’eyo duonde .
Ok ginyal luwo ng’ama gikia nikech ok ging’eyo duonde , omiyo giringo aringa . ”
Kata obedo ni Yesu nogoyonigi ngerono , to ne ok giwinjo tiende .
Emomiyo nowachonigi niya , “ Adier , adier , awachonu ni an e dhoranga duond rombe .
Ji duto mane obiro mokwongona ne jokuo kendo jomecho , kendo rombe ne ok odewogi .
An to an e dhorangach . Ng’at mokadho kuoma ema nokwo . Ng’atno nodonj kendo nowuog oko , mi nonwang’ lek maber mokwayoe .
Jakuo biro mana ni mondo okwel , kendo oneki , kendo oketh gik moko . Anto asebiro ni mondo ji oyud ngima kendo obed ngima moromo chuth .
“ An e jakwath maber . To ung’eyo ni jakwath maber chiwo ngimane nikech rombe .
Jakwath mondiki , ma ok jakwath ma wuon rombe , to ringo weyo rombe koneno ka ondiek biro . Kuom mano ondiek gore kuom rombe kendo keyogi .
Ng’atno ringo nikech ondike andika , omiyo ok odew rombe .
An to , an jakwath maber . Ang’eyo rombena , kendo gin bende ging’eya ,
mana kaka Wuora ong’eya , kendo an bende ang’eyo Wuora . Mano emomiyo ayie chiwo ngimana nikech romba .
To bende an gi rombe moko ma ok ni e duondni . Gin bende nyaka akelgi , kendo giniwinj duonda , eka rombe duto nobed kueth achiel man gi jakwath achiel .
“ Wuora ohera nikech ayie chiwo ngimana mondo chieng’ moro achak ayude kendo .
Onge ng’at manyalo mayago , to an ema ayie chiwe , nikech mano ema ahero timo . An gi teko mar chiwe , bende an gi teko mar kawe kendo . Wuora ema osenyisa mondo atim kamano . ”
Wechego nomedo kelo pogruok e kind jo-Yahudi giwegi .
Ji mang’eny kuomgi nowacho ni , “ Jachien ni kode , kendo ojaneko ! Ang’o momiyo uchiko itu ne wechene ? ”
Jomoko to nowacho ni , “ Onge ng’at man gi jachien manyalo wacho weche ma kamagi . Bende uparo ni jachien diyaw wang’ ng’at mamuofu ? ”
Noyudo ndalo mar Sap Pwodho Hekalu ochopo , kendo ne en ndalo chwiri .
To Yesu nonwang’o wuotho e Hekalu e agola miluongo ni Agoch Solomon .
Eka jo-Yahudi nochokore molwore , mi openje ni , “ Ibiro miyo wariwo gi kiawa nyaka karang’o ? Ka in e Mesia to nyiswa ane malongo ! ”
Yesu nodwokogi ni , “ Asenyisou , to utamoru yie . Gik ma atimo e nying Wuora ema wuoyonu kuoma .
To un ok uyie , nikech ok un e kueth romba .
Romba ong’eyo dwonda , kendo an bende ang’eyogi , kendo giluwo bang’a .
Amiyogi ngima ma nyaka chieng’ , kendo ok ginilal ngang’ , bende onge ng’at manyalo gologi e lweta .
Wuora mane omiyagi duong’ moloyo gik moko duto kendo onge ng’at manyalo gologo e lwete .
Wan gi Wuora wan gimoro achiel . ”
Kane jo-Yahudi owinjo wachno , ne gichako gikwanyo kite kendo mondo gigogo Yesu .
Omiyo Yesu nopenjo gi ni , “ Asenyisou gik mabeyo mang’eny ma asetimo gi teko mar Wuora . To kuom tijena go duto , ere ma omiyo odwaro goya gi kite ? ”
To jo-Yahudi nodwoke ni , “ Ok wadwar goyi nikech gimoro maber misetimo , to wagoyi mana nikech ipiem gi Nyasaye , nimar in mana dhano , to eka iwacho ni in Nyasaye ! ”
Yesu nowachonigi ni , “ Donge ondiki e Kitap Chiku ni Nyasaye owacho ni , un nyiseche ?
To wang’eyo malong’o ni wach Nyasaye ok nyal lokore .
Kane Nyasaye oluongo joma ne wachne obironigi ni , ‘ Nyiseche’ kamano , koro ere gima omiyo uwacho ni apiem gi Nyasaye , ka awacho ni an Wuod Nyasaye ? To an ema Nyasaye ne oyiera , mi oora e piny ka !
Ka uneno ni ok ati tich Wuora , to kik uyie koda .
To ka atiyo tichne , to kata ka ok unyal yie koda , to onego uyie gi tich matiyo , mondo ung’e chutho ni an ei Wuora kendo Wuora ni eiya . ”
Kane giwinjo wachno , ne gitemo make kendo , to nopondo motony .
Bang’ mano , Yesu nong’ado aora Jordan modhi loka kuma ne Johana obatisoe ji mokwongo , mi nodak kuno .
Ji mang’eny ne obiro ire , mowacho niya , “ Johana ne ok otimo honni , to gik moko duto mane owacho kuom jali gin adiera chutho . ”
Kamano ji mang’eny , ne oyie kuom Yesu kuno .
Ng’at moro ma nyinge Lazaro , mane odak Bethania , ne tuo . Bethania e dala mane Maria odakie kod Maritha nyamin mare
Maria ema ne owiro Ruoth Yesu gi mo mang’ue ng’ar , kendo oyweyo tiendene gi yie wiye . Ne en nyamin Lazaro , mane tuo .
Nyimine Lazaro nooro ni Yesu wach niya , “ Ruoth , osiepni mihero tuo . ”
To kane Yesu owinjo wachno , nowacho ni , “ Tuono ok en mar tho , to osebiro mana ni mondo Wuod Nyasaye bende oyud duong’ . ”
Yesu nohero Maritha gi nyamin mare kod Lazaro .
To kata kamano ne otieko ndalo ariyo kuma ne entie bang’ winjo ni Lazaro tuo .
Eka nowacho ni jopuonjrene ni , “ Wadoguru Judea . ”
To jopuonjrene nowachone niya , “ Japuonj , donge jo-Yahudi yandi dwaro goyi gi kite ? Ang’o momiyo pod idwaro dok kuno ? ”
Yesu nodwokogi ni , “ Donge odiechieng’ achiel nigi seche apar gariyo ? Ka ng’ato wuotho godiechieng’ , to ok onyal chwanyore , nikech oneno ler mar pinyni .
To ka owuotho gotieno , to ochwanyore nikech ler ongene . ”
Bang’ mano Yesu nomedo wacho niya , “ Lazaro osiepwa nindo otero , to adhi mondo achiewe . ”
Jopuonjrene nowachone ni , “ Ruoth , ka nindo osetere , to kara obiro kwo . ”
Ne giwacho kamano nikech ne gigalo ni Yesu loso kuom nindo mar yueyo , to chutho noloso mana kuom tho mar Lazaro .
Mano omiyo koro nowachonigi ratiro ni , “ Lazaro osetho .
To amor ni yandi ok an kuno , nikech mano biro konyou , mi uyie . Omiyo wadhiuru ire . ”
Eka Thoma mane onywol rude , nowacho ni jopuonjre wetene niya , “ Wan bende wadhiuru mondo watho kode . ”
Kane Yesu ochopo , noyudo ni Lazaro osetieko ndalo ang’wen e bur .
Bethania ne chiegni gi Jerusalem ma dirom kilomita adek ,
omiyo jo-Yahudi mang’eny nobiro duogo chuny Maritha gi Maria kuom tho owadgi .
Kane Maritha owinjo ni Yesu biro , nowuok mondo oromne , to Maria nodong’ e ot .
Maritha nowacho ni Yesu niya , “ Ruoth , ka da bed ni nyocha in ka , to owadwa ok dotho .
To kata kamano sani , ang’eyo ni Nyasaye biro timoni gimoro mikwaye . ”
Yesu nodwoke ni , “ Owadu biro chier . ”
To Maritha nowachone ni , “ Ang’eyo ni nochier chieng’ giko piny . ”
Yesu nowachone niya , “ An e chier , kendo an e ngima . Ng’ato ang’ata moyie kuoma nodok mangima , kata obedo ni osetho ,
kendo ng’at mangima moyie kuoma ok notho nyaka chieng’ . Bende iyie wachni koso ? ”
Maritha nodwoke ni , “ Ee , Ruoth , ayie ni in e Mesia , Wuod Nyasaye , mane onego bi e piny . ”
Kane Maritha osewacho wechego , nodhi oluongo Maria nyamin mare ling’ling’ , mowachone niya , “ Japuonj ni ka , kendo oluongi . ”
Kane Maria owinjo kamano , noa malo piyo , mi odhi ir Yesu .
Noyudo ka Yesu pok odonjo e dala , to ne pod ochung’ mana kama ne Maritha oromonee .
Jo-Yahudi mane ni kod Maria e ot ka duogo chunye , nonene kochung’ piyopiyo , mowuok oko . Omiyo ne giluwe , ka giparo ni odhi ywak e liel .
Kane Maria ochopo kama Yesu nitie , monene , nogoyo chonge piny e nyime , mowachone niya , “ Ruoth , ka da bed ni nyocha in ka , to owadwa ok dotho ! ”
Yesu noneno Maria gi jo-Yahudi mane ni kode kaywak , mi mirima nomake , kendo noneno malit .
Eka nopenjo ni , “ Uyike kanye ? ” Ne gidwoke ni , “ Jaduong’ , bi ine . ”
Pi wang’ Yesu nochuer .
Omiyo jo-Yahudigo nowacho ni , “ Neyeuru kaka yandi ohero Lazaro ! ”
To moko kuomgi nowacho niya , “ Jali noyawo wang’ muofu ! Donge ne onyalo geng’o tho monego Lazaroni ? ”
Mirima nochako omako Yesu kendo , mi odhi but liel , mane en bur mokuny ariwa e lak got , moket kidi e dhoge .
Yesu nowachonigi niya , “ Goluru kidi oko e dho liel . ” To Maritha , ma nyamin jal motho , nowachone ni , “ Ruoth , koro osetieko ndalo ang’wen e bur , omiyo nyaka bed ni koro odum . ”
To Yesu nodwoke ni , “ Donge nende awachoni ni ka in gi yie , to ibiro neno duong’ mar Nyasaye ? ”
Kuom mano ne ging’ielo kidi oko . Yesu nong’iyo malo , mowacho niya , “ Wuora , agoyoni erokamano nikech isewinja .
An ang’eyo ni iwinja ndalo duto , to asewacho wechegi mondo oganda mochung’ ka ong’e ni in ema niora . ”
Kane osewacho kamano , nokok matek niya , “ Lazaro , wuog oko ! ”
Eka jal mothono nowuok , ka tiendene gi luetene obo gi nanga mar yik , kendo ka wang’e bende obo gi kitamba . Yesu nowachonigi niya , “ Gonyeuru mondo odhi . ”
Jo-Yahudi mang’eny mane obiro duogo chuny Maria noneno gima Yesu otimo , mi giyie kuome .
To moko kuomgi nodok ir jo-Farisai , mohulonigi gima Yesu osetimo .
Omiyo jo-Farisai kod jodolo madongo noluongo buchgi maduong’ , mi openjore ni , “ Ng’atni timo timbe madongo mang’eny ! Wan to watimo ang’o ?
Ka waweye odhi nyimekamano , to ji duto biro yie kuome , kendo jo-Rumi dibi , mi keth Hekaluwa , kendo tiek jowa duto . ”
To ng’at achiel kuomgi , ma nyinge Kaiafa , mane jadolo maduong’ e higano , nowachonigi ni , “ Un ok ung’eyo gima onego utim !
Donge ber ka ng’at achiel otho , moloyo ka ogandawa duto orumo ? ”
Ne ok owacho kamano gi riekone owuon , to kaka ne en jadolo maduong’ e higano , ne okoro wach ni Yesu biro tho ni oganda jo-Yahudi .
To ne ok okoro ni Yesu biro tho mana ne jo-Yahudi kende , to ni obiro tho mondo ochok nyithind Nyasaye obed e kanyakla achiel .
Chakre chieng’no ne gichako chano kaka digineg Yesu .
Kuom mano , Yesu koro ne ok wuoth ratiro kama jo-Yahudi nitie , to noa kuno modhi e dala moro miluongo ni Efraim , mane nitie gweng’ moro momanyore gi thim , mi obet kuno gi jopuonjrene .
Sap jo-Yahudi mar Pasaka koro ne chiegni , omiyo ji mang’eny moa e gwenge mopogore opogore ne dhi Jerusalem mondo opwodhre , obed moikore ni sawono .
Ne gimanyo Yesu , kendo kane ginie Hekalu ne gipenjore ni , “ Uparo nadi ? Bende dobi e sawoni adier ? ”
Ne giwacho kamano nikech noyudo jodolo madongo gi jo-Farisai osegolo chik ni ka ng’ato ong’eyo kama Yesu nitie , to nyaka ohul , mondo omake .
Kane pod ndalo auchiel , to chop Sap Pasaka , Yesu nodhi Bethania , dala gi Lazaro mane osechiero .
Ne giselosone chiemo kuno , kendo Maritha ema notiyonigi , to Lazaro ne achiel kuom joma ne chiemo gi Yesu .
Eka Maria nokawo mo mang’ue ng’ar ma nengone tek ahinya , ma dirom nus kilo . Nowiro tiend Yesu gi morno , mi oyweyo gi yie wiye , mi tik mo mang’ue ng’arno opong’o ot .
Achiel kuom jopuonjre Yesu ma nyinge Judas Iskariot , jal mane biro ndhoge , nopenjo ni ,
“ Ere gimomiyo morni ok olok siling’ mia adek , mondo opog joma odhier ? ”
To ne ok owach kamano nikech ne oparo joma odhier adier , to nowacho kamano mana nikech ne en jakuo , kendo kaka ne en jakeno mar jopuonjre , nothoro kawo pesa morito .
To Yesu nowacho ni , “ Weyeuru okane nyaka chieng’ yikna .
Nimar joma odhier un-go ndalo duto . Anto ok un koda ndalo duto . ”
Jo-Yahudi mathoth nowinjo ni Yesu ni kuno , omiyo ne gibiro mondo ginene . To ok Yesu kende ema nokelonigi neno , to bende ne gibiro mondo gine Lazaro , mane Yesu osechiero oa kuom joma otho .
Mano omiyo jodolo madongo nochano mondo oneg Lazaro bende ,
nikech en ema ne omiyo jo-Yahudi mang’eny weyogi , kendo yie kuom Yesu .
Kinyne , oganda maduong’ mane osebiro e Sawo nowinjo ni Yesu biro Jerusalem .
Ne gijako bede othidhe , mi gidhi romone , ka gikok niya , “ Opak Nyasaye ! Oguedh ng’ama biro e nying Ruoth ! Adier Nyasaye mondo ogwedh Ruodh Israel ! ”
Yesu noyudo kanyna , mi oidho mana kaka Muma wacho ni ,
“ Un jo-Sayun , kik ubed maluor . Neuru ! Ruodhu biro iru , koidho nyathi kanyna . ”
E kindeno jopuonjrene ne ok ong’eyo tiend wachno , to achien , kane Yesu oseyudo duong’ne maler , eka ne giparo ni ji osetimone kamano ,
Oganda mane ni kod Yesu kane oluongo Lazaro owuok e liel , mi ochiero oa kuom joma otho , nonyiso ji gima ne giseneno .
Mano emomiyo ji nodhi romone , nikech ne gisewinjo ni otimo hono maduong’no .
Kuom mano jo-Farisai nowacho kendgi niya , “ Uneno kaka ok unyal gimoro ! Neyeuru , piny duto luwo bang’e ! ”
Ne nitie jo-Grik moko kuom joma ne odhi lemo e Sawono .
Ne gidhi ir Filipo , mane odak Bethsaida e piny Galili , mi gikwaye ni , “ Jaduong’ , wadwaro neno Yesu . ”
Omiyo Filipo nodhi mowacho ni Andrea . Eka ne gidhi giduto ji ariyo , mi ginyiso Yesu wachno .
To Yesu nodwokogi niya , “ Sa koro osechopo ma Wuod Dhano yudoe duong’ne maler .
Adier , adier , awachonu ni ka koth cham ok olwar e lowo , mi otho , to osiko mana kodhi achiel kende . To ka otho , to onyago kodhi mang’eny .
Ng’ama ohero ngimane , ngimane nolalne , to ng’ama ochayo ngimane , kendo nobed gi ngima ma nyaka chieng’ .
Ka ng’ato tiyona , to nyaka oluwa , kendo kama antie ema jatichna bende nobedie . Ka ng’ato tiyona , to Wuora nomiye duong’ .
“ Koro chunya parore , to dawach ang’o ? Dakwa Wuora mondo oresa kuom gima dwaro tima sanini ? Ooyo , ok kamano , nikech mano e gimomiyo abiro e sani .
Wuora , mi nyingi duong’ ! ” Eka dwol noa e polo , mawacho niya , “ Asemiye duong’ , kendo abiro chako amiye duong’ . ”
Ji mane ochung’ kanyo nowinjo dwolno , mi owacho ni polo ema omor . Moko to nowacho ni malaika ema owuoyo kode .
To Yesu nowachonigi ni , “ Dwolno ok obiro nikech an , to obiro mana nikech un .
Koro ing’ado bura ni pinyni , kendo jatende ibiro riemb oko .
An to , ka oting’a malo , to anaywa ji duto ira . ”
Nowuoyo kamano konyisogo kit tho mane obiro thogo .
To ji nodwoke niya , “ Chikwa osepuonjowa ni Mesia nobedie nyaka chieng’ . Koro ere kaka inyalo wacho ni nyaka ting’ Wuod Dhano malo ? Wuod Dhano to en ng’a ? ”
To Yesu nodwokogi ni , “ Pod odong’ kinde matin ma abiro betgo e kindu , ka amiyou ler . Wuothuru kapod un gi ler , mondo mudho kik juku . Ng’at mawuotho e mudho kia kuma dhiye .
Kapod un gi ler , to yieuru kuom ler , mondo ubed nyithind ler . ” Kane Yesu osewacho wechego , nodhi mi opondonigi kar kende .
To kata obedo ni nosetimonigi honni mang’eny kamano , to ne ok giyie kuome .
Mano nobet kamano mondo gima ne Isaya janabi okoro otimre . Isaya nosewacho niya , “ Ruoth , ere ng’ama oseyie wach mwalando ? Koso ere ng’ama Ruoth Nyasaye osenyiso tekone ? ”
Ok ne ginyal yie , nikech Isaya nowacho bende ni ,
“ Nyasaye oseimo wang’gi , kendo osemiyo wigi odoko mapek Ka dine ok otimo kamano , to dikoro gineno gi wengegi , kendo dikoro giparo gi wigi , mi gilokre mondo ochanggi . ”
Isaya nowuoyo kamano nikech noneno duong’ maler mar Yesu , kendo noloso kuom Yesu .
To kata kamano , ji mang’eny , koda ka jodongo , noyie kuome , to ne giluoro jo-Farisai , omiyo ne ok gidwar hulo wachno , nikech ne dipo ka oriembgi e ut lemo ,
nimar ne gihero pak mar dhano moloyo pak mar Nyasaye .
Yesu nowuoyo gi duol maduong’ , kawacho niya , “ Ngama oyie kuoma ok oyie mana kuoma kende , to oyie mana kuom Jal mane oora bende ,
kendo ng’ama nena , neno Jal mane oora .
An e ler , kendo asebiro e piny mondo ng’at moyie kuoma kik sik e mudho .
Ka ng’ato owinjo wechena , to ok oritogi , to ok an ema nang’adne bura , nimar ne ok abiro mondo ang’ad ni piny bura , to nabiro mana ni mondo ares piny .
To ng’at modaga , kendo ma ok oyie wechena , nigi jang’adne bura . Wach ma asewacho ema nong’adne bura chieng’ giko piny ,
nimar ok asewache gi tekona awuon , to Wuora mane oora ema osenyisa gima onego ahul kendo awachi .
Ang’eyo ni chikne ema kelo ngima ma nyaka chieng’ . Awacho mana gik ma Wuora onyiso mondo awachi . ”
Koro Sap Pasaka ne chiegni ahinya , kendo Yesu nong’eyo ni kindene osechopo moago e pinyni , odok ir Wuoro . Nosehero joge owuon manie piny , to koro obiro nyiso kaka oherogi chuth nyaka giko .
Yesu gi jopuonjrene ne koro chiemo . To noyudo Satan oseketo paro e chuny Judas wuod Simon Iskariot ni mondo ondhoge .
Kata obedo ni Yesu nong’eyo ni Wuoro oseketo gik moko duto e lwete , kendo ni ne osea ir Nyasaye , kendo koro odok ire ,
nochung’ oweyo chiemo . Nolonyo lepe , moketo tenge , eka nokawo taulo , otueyo e nungone .
Noolo pi e karaya , mi ochako lwokogo tiend jopuonjrene , kendo oyweyo gi taulo mane osetweyo e nungone .
Kane ochopo ir Simon Petro , Petro nopenje ni , “ Ruoth , in ema idwaro lwoko tienda adier ? ”
To Yesu nodwoke ni , “ Sani ok inyal ng’eyo tiend gima atimo , to ibiro ng’eyo bang’e . ”
Petro nokwere ni , “ Ok nilwok tienda ngang’ ! ” To Yesu nodwoke ni , “ Ka ok alwoko tiendi , to ok in e kanyakla achiel koda . ”
Eka Petro nowachone ni , “ Ruoth , kara kik ilwok mana tienda kende , to lwok koda ka lweta gi wiya bende ! ”
To Yesu nodwoke niya , “ Ng’at mlosewokore ok dwar lwokruok kendo , mak mana tiende kende ema olwoko , nimar dende duto ler . Omiyo un uler , to ok un uduto . ”
Nong’eyo ng’at mane biro ndhoge , kendo mano emomiyo nowacho ni , “ Ok uler uduto . ”
Kane oselwokonigi tiendgi kamano , norwako lepe , mi ochako obet piny . Eka nopenjogi ni , “ Bende ung’eyo tiend gima asetimonuno ? ”
Un uluonga ni ‘ Japuonj’ , kendo ni ‘ Ruoth’ , to mano uluonga kare , nikech mano e an .
To ka an , ma an Ruodhu kendo Japuonju ema aselwoko tiendeu , koro un bende onego ulwok tiende oweteu .
Gima asetimonu en ranyisi , omiyo un bende timuru mana kaka asetimonuno .
Adier , adier , awachonu ni misumba ok duong’ moloyo ruodhe , kendo ng’at moor ok duong’ moloyo jal moore .
Ka ung’eyo wachno , to un johawi kutiyo kode .
“ To ok awuo kuomu uduto , nimar ang’eyo joma aseyiero . To Muma wacho niya , ‘ Ng’at machiemo koda oselokore jasika’ , kendo wachno nyaka timre .
Koro anyisou wachno kapok otimore , mondo ka otimore to uyie ni an e En
Adier , awachonu ni ng’at morwako ng’at ma aoro , to orwako mana an , kendo ng’at morwaka , to orwako mana Jal mane oora . ”
Kane Yesu osewacho kamano , chunye nochandore malit , mi ohulo ratiro niya , “ Adier , adier awachonu ni achiel kuomu biro ndhoga . ”
Jopuonjrene nong’iyore kendgi , ka gidhier nono ni oloso kuom ng’a .
To noyudo ka japuonjre Yesu moro mohero obet bute .
Simon Petro nogwelo japuonjreno , monyise mondo openj Yesu ng’at ma owuoyo kuome .
Omiyo japuonjreno nomedo sudo machiegni gi Yesu , mopenje ni , “ Ruoth , en ng’a miwuoyo kuome ? ”
Yesu nodwoke ni , “ Abiro luto kuon e tawo , to jal ma amiyo e en . ” Eka noluto kuon e tawo , momiyo Judas iskariot ,
To kane Judas ochamo kuonno , Satan nodonjo kuome . Eka Yesu nowachone ni , “ Gima ibiro timo , tim piyo . ”
To kuom joma nobet kanyo , onge ng’at mane ong’eyo gimomiyo Yesu wuoyone kamano .
To kaka Judas ema ne jakeno , jopuonjrene moko ne paro ni Yesu onyise mondo odhi ong’iew gik mane gidwaro konyorego e sawo , kata ni mondo opog pesa ni joma odhier .
To kane Judas osekawo kuonno , nowuok oko mana gikanyono . Koro ne en otieno .
Kane Judas osewuok oko , Yesu nowacho niya , “ Wuod Dhano koro yudo duong’ . Nyasaye bende yudo duong’ nikech en .
Ka Nyasaye oyudo duong’ kuome kamano , to Nyasaye bende nomiye duong’ kama entie , kendo enotim kamano piyopiyo .
Nyithinda , pod an kodu kuom kinde matin kende . Bang’e unudwara , to anyisou , mana kaka ne anyiso jo-Yahudi , ni kuma adhiye ok unyal biroe .
Amiyou chik manyien ni mondo uherru . Kaka aseherou e kaka ng’ato ka ng’ato mondo oher wadgi .
Ka uheroru kamano , to ji duto biro ng’eyo ni un jopuonjrena adier . ”
Simon Petro nopenjo Yesu ni , “ Ruoth , idhi kanye ? ” Yesu nodwoke ni , “ Kuma adhiye ok inyal luwae sani , to ibiro luwa bang’e . ”
Petro nochako openje ni , “ Ruoth , ere gimomiyo ok anyal luwi sani . Ayie tho nikech in ! ”
To Yesu nodwoke ka penje ni , “ Bende diyie tho nikech an adier ? Adier , adier , awachonu ni , ibiro kweda nyadidek , kapok thwon gweno okok . ”
Bang’ mano Yesu nowachonigi niya , “ Kik chunyu parre . Yieuru kuom Nyasaye , to kuoma bende yieuru .
E dala Wuora nitie udi mang’eny , to ka da ni ok kamano , to dikoro asenyisou , to adhi mondo alosnu kar dak .
Ka asedhi mi alosonu kar dak , to anaduog omou , mondo un bende ubi udag koda kama antie .
To adier ung’eyo yo madhi kuma adhiye . ”
Thoma nopenje ni , “ Ruoth , wakia kuma idhiye , omiyo ere kaka dwang’e yo materowa kuno ? ”
Yesu nodwoke niya , “ An e yo , kendo an e adiera . Onge ng’ama dhi ka Wuora mak okadho kuoma .
Ka ung’eya , to Wuora bende ubiro ng’eyo . Chakre kawuono ung’eye , kendo usenene . ”
Eka Filipo nowachone ni , “ Ruoth , nyiswa Wuoro , to mano biro romowa . ”
To Yesu nodwoke niya , “ Filipo , asebedo kodu ndalo mang’eny , to kara in pok ing’eya ? Ng’at ma osenena , to oseneno Wuoro . Kuom mano , ere kaka iwacho ni mondo anyisu Wuoro ?
Donge uyie ni an ei Wuora , kendo Wuora ni e iya ? Gik ma awachonu ok awach mana gi tekona awuon , to Wuora modak e iya ema tiyo tijene .
Yieuru koda ni an ei Wuora , kendo Wuora ni e iya . To ka ok unyal yie wechena , to yieuru nikech tijenego .
Awachonu adier ni ng’at moyie kuoma notim tije ma atimo . Bende enotim koda ka timbe madongo moloyo mago , nikech adhi ka Wuora .
Kendo gimoro amora mukwayo e nyinga natim , mondo wuoro oyud duong’ kuom Wuowi .
Adier , gimoro amora mukwayo e nyinga , natim .
“ Ka uhera to unumak chikena .
Anakwa Wuoro , mi nomiu Jakony machielo mondo osik kodu nyaka chieng’ .
Jakonyno en Roho Maler adiera , ma pinyni ok nyal rwako , nimar piny ok nene , kendo ok ong’eye . Un to ung’eye , nimar osiko kodu , kendo odak e iu .
“ Ok anaweu ka nyithi kiye , to anaduog iru .
Bang’ kinde matin , piny ok nochak onena kendo . Un to ununena . Anabed mangima , omiyo un bende unubed mangima .
Chieg’no unung’e ni an ei Wuoro , kendo ni un e iya , bende ni an e iu .
Ng’at mong’eyo chikena , kendo orito , ema ohera . Ng’at mohera , ema Wuora bende noher . An bende anahere , mi afwenyrane . ”
Juda , ma ok Iskariot , nopenjo Yesu niya , “ Ruoth , ere kaka wan ema ibiro fwenyorinwa , to ok ifwenyri ni piny ? ”
Yesu nodwoke niya , “ Ng’at mohera norit wachna . Wuora bende nohere , mi wanabi ire , kendo wadag kode .
Ng’at ma ok ohera , to ok rit wachna . To wach ma uwinjo ok mara , to en mana mar Wuora mane oora .
“ Asewachonu wechegi kapod an kodu ,
to Jakony , ma en Roho Maler ma Wuoro biro ooro e nyinga , nopuonju gik moko duto , kendo nomi upar weche duto ma asewachonu .
Kue ema koro aweyonu . Adier , kue mara awuon ema amiyou . En kue ma pinyni ok nyal chiwo . Kik chunyu parre , kendo kik ubed maluor .
Usewinjo ka awachonu ni adhi , to kata kamano abiro duogo iru . Ka da bed ni uhera , to da ubedo mamor ni adhi ir Wuoro , nikech Wuoro nigi duong’ moloya .
To bende asenyisou kapok gigi otimore , ni mondo ka gitimore , to uyie .
Koro okabi wuoyo kodu mathoth , nikech jatend pinyni okayo machiegni . To oonge gi tyeko kuoma !
Gigo duto nyaka timre kamano mondo piny ong’e ni ahero Wuora , kendo ni atimo mana gik ma Wuora nyisa mondo atim . “ Koro chung’uru mondo wawuog wadhi !
“ An e mzabibu maradier , kendo Wuora e japur mzabibuno .
Bedena duto ma ok nyag olemo , ong’ado oko , to bede duto ma nyago olemo olwero maler mondo omed nyak .
Un koro osedoko maler nikech wach ma asewachonu .
Beduru e iya kaka an bende abet e iu . Kaka bad mzabibu ok nyal nyago olemo kende , ka ok en kuom yath mzabibu , e kaka un bende ok unyal nyago gimoro , kapok ubet e iya .
“ An e mzabibu , to un , un bedene . Ng’at mobet kuoma , kaka abet kuomu , nyago olemo mang’eny , nikech ka upogoru koda , to ok unyal gimoro .
Ka ng’ato ok obet kuoma to iwite oko , mana kaka iwito bad yath , mi two . Bede ma kamago ichoko , kendo iwito e mach , mi wang’ .
Ka ubet kuoma , kendo wachna obet kuomu , to gimoro amora mukwayo notimnu .
Ka unyago olemo mang’eny , to umiyo Wuora duong’ . Kamano unyiso ni un jopuonjrena .
Kaka Wuora osehera , e kaka an bende aseherou . Sikuru e herana .
Ka urito chikna , to eka usiko e herana , mana kaka an bende aserito chik Wuora , kendo asiko e herane .
“ Awachonu wechegi mondo un bende ubed gi mor ma an-go , kendo mondo mor ma un-gono obed moromo chuth .
Chik ma amiyou e ma : herreuru mana kaka aherou .
Onge hera maduong’ ma ng’ato nyalo herogo osiepne , moloyo chiwonigi ngimane .
Ka utimo gik ma achikou , to eka un osiepena .
Chakre kawuono ok nachak aluongu kendo ni wasumbini , nikech misumba ok ong’eyo gima ruodhe timo . To aluongou ni osiepena , asenyisou gik moko duto ma Wuora osenyisa .
Un ne ok uyiera , to an ema ne ayierou , mi awalou mondo udhi unyag olemo , kendo mondo olemo munyagono osiki , mondo Wuora omiu gimoro amora mukwaye e nyinga .
To chik ma amiyou en ni , herreuru e kindu uwegi .
“ Ka piny mon kodu , to nyaka ung’e ni nomon koda chon , kane pok omon kodu .
Ka da bed ni un mag pinyni , to da piny ohero gire owuon . To piny mon kodu nikech aseyierou kuom piny , omiyo koro ok un mag piny .
Paruru gima nawachonu ni , ‘ Misumba ok duong’ moloyo ruodhe . ’ . Ka an ema gisanda , to un bende nyaka gisandu , to ka girito wachna , to wachu bende giniriti .
To ginitimnu kamano mana nikech an , nimar gikia Jal mane oora .
Ka dine ok abiro mi awuoyo kodgi , to da ok gibedo joketho . Koro to onge kaka digiriasre .
Ng’at mamon koda , to mon gi Wuora bende .
Ka dine ok atimonigi honni ma ng’ato pok otimo , to da ok gibedo joketho . To giseneno gik matimo , to pod gimon amona koda kaachiel gi Wuora bende .
Mago duto nyaka timre mondo ochop weche mondiki e Chikgi ni , ‘ Ne gimon koda kayiem nono . ’ .
“ Abiro oronu Jakony koa kuom Wuoro . En Roho mar adiera moa kuom Wuoro . Ka osebiro to enonyisu wach kuoma .
Un bende ununyis ji wach kuoma , nikech usebet koda nyaka ne achak tija .
“ Asewachonu wechego mondo kik uchwanyru uwe yie kuom Nyasaye .
Ji biro riembou e ut lemo . Adier , ndalo biro ma ka ng’ato onegou , to nopar mana ni otimo gima Nyasaye morgo .
Ginitim kamano nikech ok ging’eyo Wuoro , kata an .
To asenyisou gigi chon , mondo ka kinde ochopo ma gitimoree , to upar ni ne asiemou ni gibiro timore , mondo utang’ . “ Ne ok anyisou mokwongo , nikech ne pod an kodu .
Koro to adhi ir Jal mane oora , to onge ng’ato kuomu mapenja kuma adhiye ,
to chunyu opong’ gi kuyo nikech asewachonu wechego .
To kata kamano awachonu adier ni ber ka adhi , nikech ka ok adhi , to Jakony ok nobinu . To ka adhi to anaore iru ,
kendo ka osebiro , to enonyis piny tiend richo , gi tiend tim makare , kod tiend ng’ado bura , mondo ji ong’e kaka gin joricho .
“ To enonyisgi ni tamruok yie kuoma en richo .
Bende ka adok ir Wuora mi ok uchako unena , to mano nonyisgi ni an ng’at makare .
To bende abiro nyisogi ni bura osechakore , ka gineno ni oseng’ad bura ni jatend pinyni .
“ Pod an gi weche mathoth mowinjore awachnu , to pod ok unyal winjogi .
To ka Roho mar adiera osebiro , to enopuonju adiera duto . Ok enowach mana wachne owuon , to enowach mana gima owinjo , kendo enonyisu tiend gik mabiro timore .
Enomiya duong’ , nikech gik ma enowachnu nogol mana kuoma .
Gik moko duto ma Wuora nigo gin maga . Mano emomiyo asewachonu ni gik moko duto ma Roho nonyisu nogol kuoma .
“ Bang’ kinde matin , ok ubi nena . Eka achien bang’ kinde matin unuchak unena . ”
Jopuonjrene moko nopenjore kendgi ni , “ Ere tiend gima owachonwa ni , bang’ kinde matin ok wabi nene , eka achien bang’ kinde matin wanachak wanene , kowacho ni mano biro timore nikech odhi ka Wuoro ?
Ere gima oparo ka owacho ni , ‘ Kinde matin’ ? Ok wang’eyo gima owacho ! ”
To Yesu nong’eyo ni gidwaro penje wachno , omiyo nowachonigi niya , “ Ang’o ma upenjoru ? Koso en gima awachonu ni , bang’ kinde matin ok ubi nena , eka achien bang’ kinde matin unuchak unena kendo ?
Adier , adier , awachonu ni , unuywag kendo unuku , to piny nobed abeda mamor . Unuku , to kuyou nolokre mor .
Ka dhako muoch kayo to en gi rem malit kod kuyo , nikech kinde mar nyuol osechopo , . To ka osenywolo nyathi , to koro ok opar rem gi kuyo mane engo nikech koro omor ni osenywolo dhano e piny .
Kamano e kaka un bende koro un gi kuyo , to anachak aneu kendo , mi unudok mamor , kendo onge ng’ama nomau mor ma un-gono .
Chieng’no ok unupenja wach moro , nimar anawachnu adier ni gimoro amora mukwayo e nyinga , to Wuora nomiu .
Nyaka chop koroni , pok ukwayo gimoro e nyinga , to koro kwauru , to unuyudi , mondo mor ma un-go obed moromo chuth .
“ Asenyisou wechegi gi ngeche . To kinde biro ma ok nachak awuoe kodu gi ngeche kamano , to ananyisu wach Wuora mana malong’o ratiro .
E ndalogo unukwa Wuoro gima udwaro e nyinga , to ok awachi ni anakwanu Wuoro ,
nimar Wuoro owuon oherou , nikech uhera , kendo uyie ni ne aa ire .
Adier ne aa ir Wuoro , mi abiro e piny , to koro aa e piny , adok ir Wuoro . ”
Eka jopuonjrene nowachone ni , “ Koro iwuoyo malongo’ , nikech ok iwuo gi ngeche .
Koro wasefwenyo ni ing’eyo gik moko duto , kendo onge tiende mondo ng’ato openji gimoro . Mano omiyo wayie ni ia ir Nyasaye . ”
Yesu nodwokogi niya , “ Kara koro uyie ?
To winjuru ! Ndalo biro , kendo ose mana chopo , ma nokeue , mi ng’ato ka ng’ato dhi e dalane owuon , mi uweya kenda . To chutho ok an kenda , nikech Wuora ni koda .
Asenyisou wechegi duto mondo kubedo kuoma , to uyud kue . Unune malit e piny , to beduru modhil , nimar an aseloyo piny ! ”
Kane Yesu osetieko wacho wechego , nong’iyo polo , mowacho niya , “ Wuora , sana koro osechopo . Mi wuodi duong’ .
Isemiye teko kuom ji duto , mondo en bende ochiw ngima ma nyaka chieng’ ni ji duto misemiye .
Ka ng’ato ong’eyi , in Nyasaye ma achiel kende , kendo ong’eyo Jal mane ioro , ma en Yesu Kristo , to en gi ngima ma nyaka chieng’ .
Asemiyi duong’ e pinyka kuom tieko tich mane imiya mondo ati .
A Wuora , koro miya duong’ kabedo kama intie . Ee , miya duong’ mane an-go kodi kane piny pok obetie .
“ Asemiyo joma ne igolo e piny ong’eyo kaka ichal . Ne gin jogi , kendo in ema nimiyagi . Giserito wachni ,
kendo koro ging’eyo ni gik moko duto misemiya wuok mana kuomi .
Asehulonigi wach mane imiya , mi girwako , kendo giseng’eyo maonge kiawa ni ne aa iri adier , bende giseyie ni in ema ne iora .
“ Koro gin ema akwayonigi . Ok akwa ni piny , to akwayo mana ni joma ne imiya , nikech gin jogi .
Giga duto gin magi ; gigi bende gin maga , kendo kuomgi ema aseyudoe duong’ maler .
An koro ok anie piny , nimar abiro iri . To gin pod ginie piny . A Wuoro Maler , ritgi gi teko mar nyingi ma isemiya , mondo gibed achiel , mana kaka wan kodi wan achiel .
Kane an kodgi , to ne aritogi gi teko mar nyingi mane imiya . Naritogi maber mi kata achiel kuomgi ne ok olal , mak mana jal mane ochunore ni nyaka lal mondo gima ondiki e Muma otimre .
An koro abiro iri , omiyo awacho gigi e piny mondo jopuonjrenagi obed gi mor ma an-go , kendo morno mondo obed moromo chuth .
Asenyisogi wachni , mi piny odoko mamon kodgi , nikech ok gin mag piny , mana kaka an bende ok an mar pinyni .
Ok akwa ni mondo igolgi e piny , to akwayo mana ni mondo iritgi kuom Ng’ama Rach .
Gin ok gin mag piny , mana kaka an bende ok an mar piny .
Walgi gichiwreni kuom adiera . Wachni en adiera .
Aseorogi e piny mana kaka in bende ne iora e piny .
Achiworani nikech gin , mondo gin bende gibed joma owalni kuom adiera .
“ Ok gin kende ema akwayonigi , to akwayo bende ni jogo moyie kuoma nikech wach ma gilando .
Wuora , mi gibed achiel . Kaka in kuoma , kendo kaka an kuomi , e kaka bende gibed kuomwa , mondo piny oyie ni in ema niora .
Asemiyogi duong’ mane imiya , mondo gibed achiel kaka wan bende wan achiel ,
ka an kuomgi , kendo in kuoma . Kamano gibed malong’o nyaka chop gibed achiel chutho , mondo piny ong’e ni niora , kendo iherogi kaka ihera .
“ Wuora , adwaro mondo joma isemiyagi obed koda kama intie , mondo gine duong’ ma isemiya , nikech nihera kapok ochwe piny .
A Wuora makare , kata obedo ni piny ok ong’eyi , an to ang’eyi , kendo jogi bende ong’eyo ni ne iora .
Asemiyo ging’eyi , kendo abiro medo miyo ging’eyi , mondo hera miherago obed kuomgi , kendo an bende abed kuomgi . ”
Kane Yesu osewacho wechego , nowuok modhi gi jopuonjrene e puodho moro , loka aora Kidron .
To Judas mane oyudo ndhoge bende nong’eyo puodhono , nikech Yesu ne thoro chokore kuno gi jopuonjrene .
Kuom mano Judas nokawo askeche moko kod jorit Hekalu kuom jodolo madongo gi jo-Farisai , mi odhigo e puodhono . Ne gimanore gi gilweny , kendo ne giting’o teyni gi meny
Yesu to nong’eyo gik moko duto mane biro timorene , omiyo nowuok irgi oko , mopenjogi ni , “ En ng’a mudwaro ? ”
Ne gidwoke ni , “ Wadwaro Yesu ja-Nazareth , ” To Judas mane ndhoge bende nochung’ kodgi kanyo .
Kane Yesu owachonigi ni , “ An e En , ” ne gidok chien , mi gipodho piny .
Eka Yesu nochako openjogi kendo ni , “ En ng’a mudwaro ? ” To ne gidwoke ni , “ Wadwaro Yesu ja-Nazareth . ”
Yesu nowachonigi ni , “ Asenyisou ni , an e En . Ka an ema udwara , to kara weuru jogi odhi . ”
Nowacho kamano mondo gima ne oyudo osehulo koro otimre . Nosehulo niya , “ Onge kata ng’at achiel moselalna kuom joma ne imiya . ”
To Simon Petro nowuodho ligangla mane en-go , mong’ado it jatich jadolo maduong’ ma korachwich oko . ( Nying ng’atno ne Malko )
To Yesu nokwero Petro niya , “ Dwok liganglani e olalo ! Iparo ni ok onego amadh kikombe mar masira ma Wuora osemiya koso ? ”
Askeche gi jatendgi kod jo-Yahudi ma jorit nomako Yesu , mi otueyo .
Eka ne gikwongo gitere ir Anas . Anas ne en jaduong’ Kaiafa , mane jadolo maduong’ e higano .
Kaiafano ema nong’ado ni jo-Yahudi rieko ni owinjore ng’at achiel otho ni oganda mangima .
Simon Petro gi jopuonjre machielo noluwo Yesu . Japuonjreno ne jadolo maduong’ ong’eyo , omiyo nodonjo kaachiel gi Yesu e laru mar jadolo maduong’ .
Petro to ne ochung , e dhorangach oko . Eka japuonjre mane jadolo maduong’ ong’eyono nowuok oko , mi owuoyo gi nyako mane rito dhorangach , mi oyie Petro odonjo .
To nyako mane nie dhorangachno nopenjo Petro niya , “ Donge in bende in achiel kuom jopuonjre ng’atno ? ” To Petro nodwoke ni , “ Ooyo , ok an . ”
Piny ne ng’ich , omiyo jotich kod jorit nokawo mirni momokogo mach . Eka ne gichung’ kanyo ka gioyo majno . Petro bende nochung’ kodgi , kaocho .
Jadolo maduong’ nopenjo Yesu wach kuom jopuonjrene , kendo kuom puonjne .
To Yesu nodwoke niya , “ Pile asewuoyo ratiro e nyim piny duto . Asebedo ka apuonjo kuonde lemo , kendo e Hekalu , ma jo-Yahudi duto chokoree , bende pok awacho gimoro ling’ling’ .
Ere gimomiyo an ema ipenja ? Penj joma nowinjo wechena gima ne apuonjogi , nikech ging’eyo gima ne awacho . ”
Kane Yesu osewacho wechego to askari moro mane ochung’ bute nothalo lembe , kawacho niya , “ Mano e kaka inyalo dwoko jadolo maduong’ adier ! ”
Yesu nodwoke niya , “ Ka asewacho gimoro marach , to hul ane kethona . To ka awacho gima kare , to igoya nang’o ? ”
Bang’ mano , Anas notero Yesu kapod otue ir Kaiafa , jadolo maduong’ .
To Simon Petro ne pod ochung’ e laru kanyo , kaoyo mach . Omiyo jomoko mane ni kanyo nopenje niya , “ Donge in achiel kuom jopuonjre ng’atni ? ” To Petro nokwer ni , “ Ooyo , ok an . ”
Ng’at achiel kuom jotich jadolo maduong’ , ma wat ng’at mane Petro ochadho ite cha nopenjo Petro niya , “ Donge nende aneni kode e puodho kucha ? ”
To Petro nochako okwer ni , “ Ooyo . ” Eka gikanyono thwon gweno nokok .
Ne gigolo Yesu e dala Kaiafa , mi gitero e od bura mar ruoth . Ne en okinyi mang’ich . To jo-Yahudi ne ok odonjo e odno , nikech ne ok gidwar bedo mogak , ma dimon-gi chamo Pasaka .
Kuom mano , Pilato nowuok irgi oko , mopenjogi niya , “ Wach ang’o ma udonjonigo ng’atni ? ”
To ne gidwoke ni , “ Ka da bed ni ng’atni ok jaketho , to da ok wakele e nyimi . ”
Pilato nowacho nigi niya , “ Ara kaweuru mondo udhi ung’adne bura un uwegi , kaka chiku dwaro . ” To jo-Yahudi nowachone niya , “ Wan ok oyienwa ng’ado ni ng’ato buch tho . ”
Mano notimore mondo weche mane Yesu osewacho kokoro kit thone , ochopi .
Pilato nodok e od bura , mi oluongo Yesu , kendo openje niya , “ In e Ruodh jo-Yahudi koso ? ”
To Yesu nodwoke kapenje ni , “ In iwuon ema ipenja kamano , koso jomoko ema oselosoni kuoma ? ”
Pilato nodwoke niya , “ Iparo ni an ja-Yahudi koso ? Donge jou gi jodolou madongo ema osekeli e nyima ? Nyisa ane gima isetimo ! ”
Yesu dodwoke ni , “ Lochna ok en mar pinyni . Ka da ni en mar pinyni , to joga dokedo mondo kik keta e lwet jo-Yahudi . Ooyo , lochna ok mar pinyni . ”
Eka Pilato nowachone ni , “ Kara in ruoth . ” To Yesu nodwoke ni , “ In ema iwacho ni an ruoth . An to ne onywola , mi abiro e piny mana ni mondo awuo gi ji kuom adiera . Ng’ato ka ng’ato man gi adiera kuome to winjo dwonda . ”
To Pilato nopenje ni , “ Adiera to ang’o ? ” Kane Pilato osepenjo Yesu kamano , nochako owuok oko ir jo-Yahudi , mowachonigi niya , “ An ok aneno ketho kuome .
To nitie timu moro mawacho ni onego ogonynu ng’at achiel chieng’ Pasaka ka chieng’ Pasaka . Donge udwaro ni mondo agonynu ruodh jo-Yahudi ? ”
To ne gidwoke ni , “ Ooyo , ok wadwar jali ! To gonynwa mana Baraba ! ” Barabano to ne jamecho .
Bang’ mano Pilato nokawo Yesu mi ogolo chik mondo ochwade .
Eka askeche noloso osimbo mar kudho , mi gisidhone , kendo ne girwakone kandhu makwar .
Ne gisiko gidhi ire ka giwachone ni , “ Ruodh jo-Yahudi mondo odag aming’a ! ” Lembe bende ne gisiko ka githalo .
Pilato nochako owuok oko , mowacho ni jo-Yahudi niya , “ Neuru ! Agolonugo oko mondo ung’e ni ok ayudo ketho kuome . ”
Kamano Yesu nowuok oko , korwakne osimbo mar kudho kod kandhu makwar . Eka Pilato nowachonigi ni , “ Neuru ! Ng’at onogo eri ! ”
To kane jodolo madongo gi jogi onene , ne gigoyo koko ka giwacho niya , “ Gure e msalaba ! Gure e msalaba ” Pilato nowachonigi niya , “ Kara kaweuru mondo ugure un uwegi ! An to ok aneno ketho kuome . ”
To jo-Yahudi nodwoke ni , “ Wan gi chik mawacho ni owinjore otho nikech owacho ni en Wuod Nyasaye . ”
Kane Pilato owinjo wachno , luoro nomake ahinya ,
omiyo nochako odok e od bura , mi openjo Yesu ni , “ Ia kanye ? ” To Yesu ne ok odwoke .
Eka Pilato nopenje ni , “ Itamori loso koda ? Donge ing’eyo ni an gi teko mar gonyi , kata mar guri e msalaba ? ”
To Yesu nodwoke niya , “ Ok dibedo gi teko kuoma kata matin , ka da ok tekono obironi koa malo . Kuom mano , ng’at mane oketa e lueti nigi richo moloyo . ”
Mano omiyo Pilato nomedo dwaro gonye , to jo-Yahudi nogoyo koko matek ni , “ Ka igonyo ng’atni to kara ok in osiep Kaisar , nikech ng’ato ang’ata ma owacho ni en ruoth to opiem gi Kaisar . ”
Kane Pilato owinjo wechego , nogolo Yesu oko . Eka nobet e kom bura , kama iluongo ni Laru mar Kidi . ( Laruno iluongo gi dho Hibrania ni , Gabatha )
Ne en chieng’ Ikruok , tiende ni chieng’ motelo ni Pasaka , kar sa auchiel . Pilato nowacho ni jo-Yahudi niya , “ Neuru ! Ruodhu e e ! ”
To ne gikok ni , “ Nege ! Nege ! Gure e msalaba ! ” Pilato nopenjogi niya , “ Udwaro ni mondo agur ruodhu koso ? ” To jodolo madongo nodwoke ni , “ Waonge gi ruoth , mak mana Kaisar . ”
Bang’ mano Pilato nomiyogi Yesu mondo gigur . Kamano ne gikawo Yesu ,
mi gigolo oko koting’o msalape nyaka kama iluongo ni Kar Hanga Wich . ( Dho hibrania to luongo kanyo ni , Golgoth . )
Kanyo ema ne giguree , kaachiel gi ji ariyo mamoko . Yesu ema ne ogur diere , ka ng’at achiel nie bathe konchiel to moro komachielo .
Pilato nondiko wach modonjnego , moguro ewi msalaba . Nondiko niya , “ YESU JA-NAZARETH , RUODH JO-YAHUDI . ”
Jo-Yahudi mang’eny nosomo wachno , nikech kama nogurie Yesu ne chiegni gi Jerusalem . Bende wachno nondiki e dho Hibrania , gi dho Latin , kod dho Grik .
To jodolo madongo mag jo-Yahudi nodhi mowacho ni Pilato niya , “ Kik indik ni , ‘ Ruodh jo-Yahudi’ , to ndik ni ‘ Jali nowacho ni en ruodh jo-Yahudi . ’ . ”
Pilato to nodwokogi ni , “ Gima asendiko , asendiko . ”
Kane askeche oseguro Yesu e msalaba , ne gikawo lepe , mi gipogo migepe ang’wen , ka askari ka askari kawo migawo ka migawo . Kandhune bende ne gikawo , to kaka ne en mana nanga achiel , ma onge kama oriwego ,
ne giwacho e kindgi giwegi ni , “ Yawa , kik wayieche , to wagone ombulu mondo wang’ego ng’ama dikawe ” Mano notimore mondo ochop gima Muma wacho ni , “ Ne gipogore lepa e kindgi , kendo ne gigoyo ombulu mondo ging’ego ng’ama dikaw kandhuna . ” Mano e kaka ne askeche otimo .
Koro min Yesu gi nyamin min mare , gi Maria chi Klopa , kod Maria nyar Magdala , ne jochung’ e tiend msalape .
Kane Yesu oneno min mare , kendo oneno japuonjre mane ohero kochung’ but min mare , nowacho ni min mare niya , “ Mama , wuodi ero . ”
Eka nowacho ni japuonjreno ni , “ Meru ero . ” Chakre sano japuonjreno nokawo min Yesu , odhigo mondo odag e dalane .
Yesu nong’eyo ni koro gik moko duto monego timre , osetimore , omiyo nowacho niya , “ Riyo oloya . ” Nowacho kamano mondo ochop weche manie Muma .
To agulu ma kong andwayo opong’o ne ni kanyo . Omiyo ne giluto sipanj e kong andwayono , mi gichwowe e kede , eka gitero e dho Yesu mondo onyodhi .
Kane Yesu osenyodhe , nowacho ni , “ Tija duto koro orumo ! ” Eka nolung’o wiye , moweyo chunye owuok , mi otho .
Ne en chieng’ motelo ni chieng’ Sabato . Omiyo jo-Yahudi nodhi mokwayo Pilato mondo oyienigi gitur tiend joma ne ogurgo , otho . Ne gikwayo kamano mondo gigol jogo oko e msalaba , kik ringregi bedi e msalaba chieng’ Sabato , nikech chieng’ Sabato ne en chieng’ maduong’ .
Kuom mano , askeche nodhi moturo tiend ng’at mokuongo mane ogur gi Yesu , kod tiend ng’at machielo .
To kane gibiro ir Yesu , ne ginwang’o ka osetho , omiyo ne ok gituro tiendene .
To achiel kuom askechego nochwowo ng’etne gi tong’ . Mi gikanyono remo kod pi nochwer .
Mano e gima ng’at mane oneno gino katimore owacho , mondo un bende uyie , nimar gima owachono en adier . Nitie jal mong’eyo ni owacho adier .
Gigo notimore mondo weche manie Muma ochopi , kaka ondiki niya , “ Onge kata choke achiel ma notur . ”
Muma wacho bende ni , “ Giniteg wang’gi kuom jal mane gichwowo . ”
Bang’ mano Josef ja-Arimathaya , mane japuonjre Yesu maling’ling’ nikech ne oluoro jo-Yahudi , nokwayo Pilato mondo oyiene okaw ringre Yesu . Pilato noyiene , omiyo nodhi mokawo ringre Yesu .
Nikodemo , mane osedhi ir Yesu gotieno chieng’ moro , bende nodhi gi Josef . Nokelo yien moko mang’ue ng’ar miluongo ni manemane gi subili , moruw kaachiel , madirom kilo piero adek .
Eka ne gikawo ringre Yesu , mi giketoe yien mang’ue ng’argo , kendo giboyo gi nanga maber , kaka tim jo-Yahudi mar yik obet .
Kama ne ogurie Yesuno ne nitie puodho moro . To e puodhono ne nitie bur manyien mapok oyikie ng’ato .
Kanyo ema ne giketoe Yesu , nikech kinyne ne en chieng’ Sabato , to bende burno ne ni machiegni .
To chieng’ Jumapil , kane piny pod huyuhuyu , Maria nyar Magdala nodhi e liel moyudo ka kidi oseng’iel oko e dho liel .
Kuom mano noringo odhi ir Simon Petro kod japuonjre mane Yesu ohero cha , mowachonigi niya , “ Gisegolo ringre Ruoth e liel , to wakia kama giketee . ”
Eka Petro gi japuonjre machielo nowuok modhi e liel .
Ji ariyogo noringo kaachiel , to japuonjre machielono noyombo Petro , mi okwongone chopo e liel .
Nolung’ore , moneno nanga mane obogo Yesu ka ni piny kanyo , to ne ok odonjo ei liel .
Simon Petro bende nobiro kalawe . En to nodonjo ei liel moneno nangano piny kanyo .
Kitamba mane onalgo wi Yesu , to ne ok ni kaachiel gi nanga machielono , to nokete yore kar kende , kapod odolore adola .
Bang’e japuonjre machielo mane okwongo chopo e liel cha bende nodonjo ei liel moneno gik mantie , mi oyie .
Nyaka chop kindeno ne pok ging’eyo tiend gima Muma wacho ni nyaka ochier oa kuom joma otho .
Bang’e jopuonjrego nodok dala .
Maria to noyudo ochung , e dho liel kaywak . Kane oywak kamano , ne olung’ore mong’iyo i liel ,
mi oneno malaika ariyo morwako lewni marachere , ka achiel obet yo ka wi kama noketie ringre Yesu , to machielo obet yoka tiende .
Ne gipenje ni , “ Nyarwa , ang’o momiyo iywak ? ” To ne odwokogi ni , “ Gisegolo ruodha , to akia kama giketee . ”
Kane osewacho kamano , nowichore , moneno Yesu kochung’ kanyo , to ne ok ong’eyo ni en Yesu .
Yesu nopenje niya , “ Nyako ang’o momiyo iywak ? Imanyo ng’a ? ” Maria ne galo ni Yesu en jarit puodho , omiyo nowachone niya , “ Jaduong’ , ka in ema igole , to nyisa kama iketee , mondo adhi akawe . ”
Yesu noluonge ni , “ Maria ! ” Eka Maria nowichore , mowachone gi dho Hibrania ni , “ Raboni ! ” tiende ni , “ Japuonj ” .
To Yesu nowachone ni , “ We maka , nikech pok aidho adhi ka Wuora , to dhiyo ir owetena , mondo iwachnigi ni , an aidho adhi ka Wuora ma bende Wuonu . Adier , adhi ka Nyasacha ma Nyasachu . ”
Maria nyar Magdala nodhi mowacho ni jopuonjre ni oseneno Ruoth , kendo nonyisogi weche mane Yesu owachone .
Chieng’ Jumapilno , kane piny oyuso , jopuonjre ne nie ot , kendo ne gichiego dhoudi nikech ne giluoro jo-Yahudi . Eka Yesu nobiro mochung’ e diergi , kendo omosogi ni , “ Okueuru ! ”
Kane osemosogi kamano , nonyisogi luetene kod ng’etne , mi ne gidoko mamor kuom neno Ruoth .
Yesu nowachonigi kendo niya , “ Kue obed kodu ! Kaka ne Wuora oora , e kaka an bende koro aorou . ”
Kane osewacho kamano , nokudho muche kuomgi , mowachonigi niya , “ Nwang’uru Roho Maler .
Joma uweyonigi richogi , ema richogi owenigi , to joma ok uweyonigi richogi , to richogi ok owenigi . ”
To Thoma ( tiende ni , ng’ama onywol rude ) , mane achiel kuom jopuonjre apar gariyo , ne ok ni kodgi e kinde mane Yesu obirono .
Omiyo kane jopuonjre mamoko owachone ni giseneno Ruoth , to nowachonigi ni , “ Ka ok aneno luetene kuonde mane musmal ochwowo , mi aketoe lith lweta e ng’etne , to ok anayie ngang’ ! ”
Bang’ juma achiel , jopuonjre Yesu ne ochako obedo e odno , to koro Thoma bende ne ni kodgi . Kata obedo ni dhoudi nochiegi , to Yesu nobiro , mochung’ e diergi , kendo omosogi ni , “ Okueuru ! ”
Eka nowacho ni Thoma niya , “ Kel lith leti ka , ine luetena . Lueti bende kel mondo iso e ng’etna . We bedo ng’at ma ok oyie , to bed ng’at man gi yie ! ”
To Thoma nodwoke ni , “ Ruodha , kendo Nyasacha ! ”
Eka Yesu nowachone ni , “ In iyie nikech isenena . Joma ok onena , to oyie , gin johawi ! ”
Yesu notimo honni moko mang’eny ka jopuonjrene neno , to honnigo ok ondik e kitabuni .
To mago mantiegi osendiki mondo uyie ni Yesu e Mesia , Wuod Nyasaye , kendo ka uyie , to mondo ubed gi ngima kuom nyinge .
Bang’ kinde moko , Yesu nochako ofwenyore ni jopuonjre e dho nam Galili , kendo ma e kaka nofwenyorenigi :
Simon Petro gi Thoma ( mane onywol rude ) ne jo nigi Nathaniel ( ma ja-Kana Galili ) gi yawuot Zebedi kod jopuonjre mamoko ariyo .
Simon Petro nowachonigi ni , “ Adhi lupo . ” To ne giwachone niya , “ Wan bende wadhi kodi . ” Omiyo ne gidhi giwuok , mi gidhi gidonjo e yiegi , to ne ok gimako gimoro otieno duto .
To kane piny koro yawore , Yesu ne nie dhonam , to jopuonjrene ne ok ong’eye .
Yesu nopenjogi niya , “ Yawa ! Bende usemakoe rech koso ? ” To ne gidwoke ni , “ Ooyo . ”
Eka nowachonigi niya , “ Boluru tol e dir yie korachwich , to ubiro mako rech . ” Omiyo ne gibolo tol , mi koro ne ok ginyal ywaye , nikech nomako rech mang’eny ahinya .
Eka japuonjre mane Yesu ohero cha nowacho ni Petro ni , “ En Ruoth ! ” Kane Simon Petro owinjo ni en Ruoth , notueyo nangane e nungone , nikech ne en duk , mi ochikore e nam .
To jopuonjre mamoko nobiro gi yie , ka ywayo tol ma rech opong’o , nikech ne gichiegni gi dhowath , ma dirom mana mita mia achiel kende .
Kane gisegowo , ne gineno makati kod mach mar mirni koketie rech .
Yesu nowachonigi niya , “ Kelieuru rech moko ma usemako . ”
Eka Simon Petro nodonjo e yie , mi oywayo tol oko e dhowath , kopong’ gi rech madongo . Ne gin rech mia achiel gi piero abich gadek , to kata obedo ni ne ging’eny kamano , tol ne ok oyiech .
Yesu nowachonigi ni , “ Biuru ugagi . ” Jopuonjre ne luor penje ni en ng’a , nikech ne ging’eyo ni en Ruoth .
Yesu nobiro mokawo makati , omiyogi . Rech bende nomiyogi kamano .
Mano ne timo fwenyruok Yesu mar adek ni jopuonjrene , kane osechier oa kuom joma otho .
Kane gisegago , Yesu nopenjo Simon Petro niya , “ Simon Wuod Johana , ihera moloyo joma mokogi koso ? ” Nodwoke ni , “ Ee , Ruoth , ing’eyo ni aheri . ” Yesu nowachone ni , “ Kwa romba . ”
Eka nochako openje kendo niya , “ Simon wuod Johana , bende ihera ? ” Nodwoke ni , “ Ee , Ruoth , ing’eyo ni aheri . ” Yesu nowachone ni , “ Kwa romba ”
Bang’e nopenje kendo mar adek niya , “ Simon wuod Johana , ihera adier ? ” Petro noparore nikech mano koro ne penjo mar adek ni , “ Ihera ? ” Omiyo nodwoke ni , “ Ruoth in ing’eyo gik moko duto . Ing’eyo ni aheri . ” Yesu nowachone ni , “ Kwa romba .
Adier , adier , awachoni ni , kane in rawera , to ne irwakori kendi iwuon , kendo ne idhi kamoro amora mihero . To ka chieng’ moro idoko ng’ama oti , to nirie lueti , mi ng’at machielo ema norwakni lepi , kendo teri kama idwaro dhiye . ”
Nowacho kamano mondo kit tho mane Petro biro miyogo Nyasaye duong’ ong’ere . To kane Yesu osewacho wechego , noko ni Petro ni “ Luwa ! ”
Petro nogoyo machiemo , moneno japuonjre mane Yesu ohero cha , kaluwo bang’gi . En ema ne obet but Yesu e kinde mane gichiemo , mi openje ni , “ Ruoth , ere ng’ama biro ndhogi ? ”
Kane Petro oneno kamano , nopenjo Yesu ni , “ Ruoth , jali to ? ”
Yesu nodwoke ni , “ Ka adwaro ni mondo obed mangima nyaka aduogi , to mano obadhie ang’o ? In to luwa aluwa . ”
Wach Yesuno nolandore e kind owete , ni japuonjreno ok bi tho . To chutho , Yesu ne ok owacho ni ok notho , to nowacho ni , “ Ka adwaro ni obed mangima nyaka aduogi , to mano obadhie ang’o ? ”
Mano e japuonjre mawacho wechegi , kendo en jal mane ondikogi , bende wang’eyo ni gima owacho en adier .
Bende nitie gik mang’eny mane Yesu otimo . Ka da bed ni ondikgi duto , moro ka moro , to aparo ni kata mana piny ngima ok dirom kano kitepe mondikgie .
Kuom Theofilo : E kitapa mokwongo ne andikoe gik moko duto mane Yesu otimo kendo opuonjo , chakre kinde mane ochakoe tije ,
nyaka chop chieng’ mane otere malo e polo . Kane pok otere malo , to nogolo chik kuom teko mar Roho Maler ni joote mane oseyiero .
Kuom ndalo piero ang’wen bang’ thone , nofwenyorenigi , konyisore malong’o ni ongima . Ne ginene , kendo nonyisogi wach Loch Nyasaye .
Kane pod en kodgi kamano , nowachonigi ni , “ Kik ua Jerusalem , to rituru mich mane Wuora osingonu , kendo mane usewinjo ka awuoyo kuome .
Johana nobatiso ji gi pi , to un ibiro batisou gi Roho Maler kapok ndalo mang’eny okadho . ”
Kane joote osechokore kaachiel gi Yesu , ne gipenje niya , “ Ruoth , koro ibiro miyo jo-Israel bedo gi loch e pinygi koso ? ”
To nodwokogi ni , “ Ok en wachu ng’eyo kinde ma gik ma kamago biro timoree , nikech Wuora oseketonigi ndalo ma gibiro timoree gi tekone owuon .
To unuyud teko ka Roho Maler obiro kuomu , kendo ununyis ji gik mung’eyo kuoma , kuchako gi Jerusalem , nyaka Judea duto , gi Samaria kod tung’ piny gi tung’ piny . ”
Kane osewacho kamano , ne otere malo e polo ka ging’iye mi olalnigi nono e bor polo .
To kane pod gichomo wang’gi e polo , ka girango kaka odhi , ne gipo ka ji ariyo morwako lewni marachere ochung’ butgi .
Jogo nowachonigi niya , “ Un jo-Galili , ang’o momiyo uchung’ kurango polo ? Yesu mosegol kuomu , kitero malo e poloni , noduogi mana kaka useneno kodhino . ”
Bang’e joote nodok Jerusalem koa Got Zeituni , ma en kama bor ma dirom kilomita achiel gi Jerusalem .
Kane gidonjo Jerusalem , ne gidhi e ot manie gorofa malo , kama noyudo gidakie . Ne gin Petro gi Johana gi Jakobo kod Andrea gi Filipo kod Thoma gi Bartholomayo gi Mathayo gi Jakobo wuod Alfayo , gi Simon jakedo ni piny , kod Juda wuod Jakobo .
Giduto ne gilamo Nyasaye pile gi chuny achiel , kaachiel gi mon moko kaka Maria min Yesu kod owete Yesu .
Chieng’ moro Petro nochung’ mondo olosi e chokruok mar joma oyie kuom Kristo , ma dirom ji mia achiel gi piero ariyo .
Nowacho niya , “ Owetena , wach mondiki e Muma nyaka ne timre . En wach mane Roho Maler omiyo Daudi okoro kuom Judas mane otelo ni joma ne omako Yesu .
( Ng’at ma Judasni nong’iewo nong’iewo puodho gi pesa mane oyudo kuom richone . To nopodho piny gi bund iye kanyo , mi iye obarore , kendo dhokchinde oo oko .
Ji duto modak Jerusalem nowinjo wachno , omiyo ne giluongo puodhono gi dhogi ni , ‘ Akeldama’ tiende ni , ‘ Puoth Remo’ . )
Eka Petro nodhi nyime kawacho ni , “ Wach ma awachonuno yudore e kitap Zaburi , ni , ‘ Ode mondo olokre gunda , kendo ng’ato kik dagie , ’ kendo ni , ‘ Ng’at machielo mondo okaw tije . ’ .
Emomiyo ng’at machielo nyaka bed janeno kodwa kuom chier mar Ruoth Yesu . To nyaka obed achiel kuom joma ne owuotho kodwa e kinde duto mane Yesu ni kodwa ,
Eka ne gihulo nying ji ariyo . Achiel ne en Josef , miluongo ni Barsaba , ma nyinge machielo ne en Justo , to machielo ne en Mathia .
Bang’ mano ne gilemo niya , “ A Ruoth , in ema ing’eyo chuny ji duto , Nyiswa jal miseyiero kuom ji ariyogi ,
Eka ne gigoyo ombulu , mi ombulu nolwar kuom Mathia . Omiyo ne gikete mobedo ji joote apar gachiel .
Kane chieng’ Pentekost ochopo , noyudo joma oyie duto ochokore kanyakla .
Ne gipo ka giwinjo koko moa e polo ma mor ka yamo ma kudho matek , mi kokono nopong’o ot duto mane gibetie .
Eka ne gineno gik machalo gi ligek mach ma liel kowuoknigi , kendo opiyo kuom ng’ato ka ng’ato .
Giduto Roho Maler nopong’ogi , mi gichako wuoyo gi dhok mopogore opogore , mana kaka Roho nomiyogi teko mar wuoyo .
To ne nitie jo-Yahudi moko e Jerusalem mane oluoro Nyasaye . Ne gia e pinje duto manie piny .
Kane giwinjo kokono , ne gichokore giduto , kendo ng’ato ka ng’ato kuomgi nodhier nono kowinjo ka jogo wacho mana dhoge owuon .
Ne gihum , kendo ne giwuoro , ka giwacho niya , “ Donge joma wuoyogi duto gin jo-Galili ?
Ka kamano , to ere gima omiyo ng’ato ka ng’ato kuomwa winjogi ka giwacho mana dhoge owuon ?
Wan kaeri jo-Parthia gi jo-Media kod jo-Elam gi joma oa Mesopotamia gi Judea kod Kapadokia gi Ponto kod Asia
gi Furgia gi Pamfulia gi Misri kod gwenge Libya mokiewo gi Kurene , kaachiel gi welo moa Rumi .
Moko kuomwa gin jo-Yahudi , to moko bende gin jo-Krete gi jo-Arabu . To ere kaka wawinjo jogi kawuoyo kuom timbe madongo mag Nyasaye gi dhowa wawegi ? ”
Ne gihum giduto , kendo ne gidhier nono , ka gipenjore niya , “ Ma en wach manade ? ”
Moko kuomgi to nocharogi , kawacho ni , “ Jogi omer ! ”
To Petro noa malo gi joote apar gachiel mamoko , mi oting’o dwonde , kowacho niya , “ Un jo-Judea , kod un duto mudak Jerusalem , an gi wach moro madwaro nyisou , omiyo chikuru itu uwinja .
Jogi ok omer kaka uparono , nikech pod en mana sa adek kende mar okinyi .
To ma e gima janabi Joel nowuoyo kuome ni ,
‘ Nyasaye wacho niya , “ E ndalo giko , anaol Roho mara kuom ji duto . Yawuotu gi nyiu nokor wach , bende jou matindo none fweny , kendo jou madongo nolek lek .
E ndalonogo ema naorie roho mara kata mana kuom jotichna machwo kata mamon , mi ginikor wach .
Anatim honni e polo malo , kendo naket ranyisi e piny mwalo , kaka remo gi mach kod iro madhuolore .
Wang’chieng nolokre mudho , to due nolokre makwar ka remo , kapok chieng’ Ruoth ochopo . En chieng’ maduong’ miwuoro !
Chakre kanyo ng’ato ka ng’ato moluongo nying Ruoth noresi . ” ’
“ Un jo-Israel , winjuru gima awachonu . Yesu ja-Nazareth ne ng’at mane Nyasaye onyisou ni oyiego , komiyo otimonu honni gi timbe malich miwuoro kod ranyisi , kaka un uwegi ung’eyo , nikech gigo notimore e dieru .
Nyasaye nong’eyo chon ni ibiro chiwo Yesu e luetu , kendo kane oseng’ado wach ni obiro timo kamano , un to ema numiyo joma ok jo-Yahudi ogure e msalaba , mi onege .
To bang’ thone , Nyasaye nochiere , morese kuom rem mar tho , nikech tho ne ok nyal tueye ,
mana kaka Daudi nowuoyo kuome niya , ‘ Naneno Ruoth e nyima ndalo duto , nikech obet e bada korachwich , mondo kik ayiengni .
Emomiyo chunya ne mor , kendo lewa ne yot ! To ringra bende nobed gi geno ,
nimar ok inijwang’ chunya e Piny Joma Otho Adier , ok niwe mondo ringre Ng’ati Maler otow !
Isenyisa yore matera e ngima , kendo inimiya bedo mamor chutho , nikech in koda . ’ .
“ Jowetena , weuru anyisu wach malong’o kuom Daudi kwarwa maduong’ . Ne otho mi oyike , kendo liende pod ni ka nyaka chil kawuono .
To ne en janabi , kendo nong’eyo ni Nyasaye nosesingorene ni noket achiel kuom nyikwaye ruoth kare .
Ne oneno mano chon , omiyo kane owacho ni , ‘ Ne ok ojwang’e e Piny Joma Otho , kendo ringre ne ok otow , ’ to nowuoyo mana kuom chier Kristo .
Yesuni ema Nyasaye osechiero kuom joma otho , kendo wan duto wan joneno .
Osechier mobet e bat korachwich mar Nyasaye , kendo oseyudo Roho Maler mane Wuoro osingore ni nomiye . To gik makoro uneno kendo uwinjogi gin mich mogundho momiyowa .
“ Daudi owuon to ne ok oidho e polo , to nowacho niya , ‘ Ruoth Nyasaye nowacho ni Ruodha ni , “ Bed e bada korachwich ka ,
nyaka chop aket wasiki obed raten tiendi . ” ’
“ Jo-Israel duto koro nyaka ng’e maonge kiawa ni Nyasaye oseketo Yesu , mane uguro e msalaba , obed Ruoth kendo Mesia . ”
Kane ji owinjo wachno , chunygi nochandore , mi gipenjo Petro kod joote mamoko ni , “ Jowadwa , ere gima dwatim ? ”
To Petro nowachonigi niya , “ Lokreuru , kendo ng’ato ka ng’ato kuomu nyaka batisi e nying Yesu kristo , mondo richou owenu , eka Nyasaye nomiu Roho Maler .
Singruok mane Nyasaye osetimono , notimonu gi nyithindu , kod ji duto man kuma bor , tiende ni ng’ato ka ng’ato ma Ruoth Nyasachwa noluong ire . ”
Eka Petro nomedo weche moko mang’eny , kosiemo ji , kendo kojiwogi mondo giresre kuom kum ma tieng’ mobamno biro yudo .
Kamano , joma ne oyie gi wachne ne obatisi , mi chieng’no ji alufu adek nomedre e kanyakla margi .
Jogo noketo chunygi kuom puonj joote , kendo kuom timo gik moko duto kaachiel , kendo kuom chamo Sap Ruoth , kendo kuom lemo .
Nyasaye nomiyo joote otimo honni kod ranyisi mang’eny , kendo mano nomiyo luoro omako ji duto .
Joma oyie duto ne oriwore kanyakla , kendo ne giriwo gik moko duto , mi gitiyogo kaachiel .
Ne gibedo ka giloko mwandugi pesa , kendo gipogore kaka ne ng’ato ka ng’ato dwaro .
Pile ne gichokore gi chuny achiel e Hekalu , kendo ne gidhi e ot ka ot mondo gichamie Sap Ruoth . Ne gichiemo kaachiel gi mor ,
ka gipako Nyasaye , kendo ka ji duto mor kodgi . To odiechieng’ , Ruoth ne medonigi joma owar e kanyaklagi .
Chieng’ moro , Petro kod Johana ne jodhi e Hekalu sa ochiko mar odhiambo , ma en sa lemo .
To e ‘ Dhorangach Malong’o’ , ne nitie ng’at moro mane osebedo puth nyaka a nyuolne . Ne itere e dhorangach kanyo pilepile , mondo okwa pesa kuom joma donjo e Hekalu .
Kane oneno Petro gi Johana kadonjo e Hekalu , ne okwayogi mondo gimiyee gimoro .
Ne ging’iyo wang’e tir , mi Petro owachone ni , “ Ng’iwa ane ! ”
Omiyo nong’iyogi , koparo ni obiro yudo gimoro kuomgi .
Eka Petro nowachone niya , “ Aonge gi pesa kata matin , to gima an-go abiro miyi . E nying Yesu Kristo ja-Nazareth , chung’ iwuothi ! ”
Eka nomako bad ng’atno ma kor achwich , mi okonye chung’ . Gikanyuono tiende ng’atno gi ombong’ne noyudo teko .
Eka ne ochikore , mochung’ tir kendo ochako wuoth . Bang’ mano , nodonjo kodgi e Hekalu , kowuotho kendo ochikore kendo opako Nyasaye .
Ji duto nonene kowuotho kendo kopako Nyasaye .
To kane pod ng’atno otwere kuom Petro gi Johana , ji duto noringo odhi irgi e agoch Hekalu miluongo ni , ‘ Agoch Solomon’ , kawuoro !
Kane Petro oneno kamano , nopenjo ji niya , “ Un jo-Israel , ang’o momiyo uwuoro wachni ? Koso ere gima omiyo ung’iyowa mana ka gima wan ema wamiyo jali wuotho kuom tekowa wawegi , kata nikech walamo Nyasaye maber ?
Nyasach Ibrahim gi Isaka kod Jakobo , ma Nyasach kwerewa , osemiyo jatichne Yesu duong’ . En Yesu mane undhogo , mi ukwedo e nyim Pilato , kata obedo ni Pilato ne dwaro gonye kamano .
Ne ukwedo Jal Maler kendo Makare , to ukwayo mondo ogonynu mana janek !
Kamano ne unego ng’at mamiyo ji ngima , to Nyasaye nochiere kuom joma otho kendo wan joneno kuom wachno .
Nying Yesu ma jal muneno kendo ung’eyoni oyie , ema omiye teko . Adier , yie moyiego kuom Yesu ema osemiyo odoko mangima , mana kaka uneno udutoni . ”
Eka Petro nodhi nyime kowacho ni , “ To koro un jowetena , ang’eyo ni un kaachiel gi jodongu , ne utimo ni Yesu kamano ka ok ung’eyo gima utimo .
To mano e kaka Nyasaye osetimo gima ne osemiyo jonabi duto okoro , ni Mesia nyaka sandi .
Mano omiyo , lokreuru uduog ir Nyasaye mondo richou oruchi ,
eka mondo Ruoth Nyasaye omiu kinde mar kue mi oornu Mesia moseyieronu , ma en Yesu .
Yesu biro bet e polo nyaka ndalo chopi miketoe gik moko duto kare , kaka ne Nyasaye omiyo jonabine maler okoro chon .
Musa nowacho niya , ‘ Ruoth Nyasaye ma Nyasachu noyiernu jonabi moa kuom jou uwegi , mana kaka noyiera . Nyaka uwinj weche duto mowachonu .
To ng’at ma ok owinjo wach janabino , nogol oko kuom jo Nyasaye mi tiek chuth . ’ .
Kamano bende e kaka jonabi duto , chakre Samwel kod jogo duto mane oluwe nowacho , ka gikoro gik ma tinde timore ndalogi .
Un e nyikwa jonabigo , kendo singruok mane Nyasaye otimo gi kwereu oriwo koda ka un bende . Ne osingore kodgi , kowacho ni Ibrahim ni , ‘ Dhoudi duto mag piny nonwang’ gueth kuom nyikwai . ’ .
Un ema Nyasaye nokwongo ooronu jotichne mondo oguedhu , komiyo ulokoru uduto , kuweyo yoreu maricho . ”
Kane pod Petro gi Johana wuoyo gi ji , jodolo gi jatend jorit Hekalu , kod jo-Sadukai nobiro irgi .
Chunygi nokethore ahinya nikech joote ariyogo ne puonjo ji ni Yesu nosechier kuom joma otho , manyiso ni joma otho biro chier .
Kuom mano , ne gimakogi , mi giketogi e jela nyaka kinyne , nikech piny koro ne yuso .
To joma thoth kuom ji mane owinjo wach Petro gi Johana noyie , kendo kar romb joma chuwo duto moyie koro ne dirom alufu abich .
Kinyne , jotend jo-Yahudi gi jodongo kod jopuonj Chik nochokore Jerusalem ,
gi Anas jadolo maduong’ kod Kaiafa gi Johana gi Aleksander kod owete jadolo maduong’ duto .
Ne giketo Petro kod Johana ochung’ e nyimgi , mi gipenjogi niya , “ Teko mane kata nying ng’a , ma nyoro utimogo gima kama ? ”
Eka Petro mane oyudo opong’ gi Roho Maler , nodwokogi niya , “ Un jotend oganda kod jodongo winjuru !
Ka upenjowa wach kawuono kuom gima ber mane otim ni ng’ama tuo , kendo kaka ne ochange , to waduokou kama :
Un uduto , kaachiel gi jo-Israel , nyaka ung’e ni ng’atno ochung’ e nyimu ka kangima chuth , nikech teko mar nying Yesu Kristo ja-Nazareth , mane un uguro , to Nyasaye nochiero oa kuom joma otho !
Yesu ema Muma wuoyo kuome ni , ‘ Kidi mane un jogedo udagi ema koro osedoko kidi motegno moriwo kor ot . ’ .
En kende ema ji yudo warruok kuome , nimar onge ng’at moro machielo e piny ngima ma Nyasaye osechiwo nyinge ni ji mondo oyudie warruok . ”
Kane jobura oneno chir ma Petro gi Johana nigo , to gin mana ji ajia ma ok osomo , ne giwuoro ahinya . Eka ne gifwenyo ni yande giwuotho gi Yesu .
To onge gima ne ginyalo wacho , nikech ne gineno jal mane osechangi , kochung’ kanyo gi Petro kod Johana .
Kuom mano ne giwacho ni Petro gi Johana mondo owuog oko e od bura , eka ne gichako pimo wach ka gipenjore ni ,
“ Ere gima wanyalo timo ni jogi , nikech jo-Jerusalem duto ong’eyo ni gisetimo hono maduong’ kendo ok wanyal kwer ?
To nyaka wabwoggi kwakwerogi ni kik gichak giwuo gi ng’ato kendo e nying Yesu , mondo wachni kik landre kuom ji . ”
Kamano ne giluongogi , mi gikwerogi ni kik gichak gipuonj ji kendo e nying Yesu .
To Petro gi Johana ne joduokogi niya , “ Un ema nyaka ung’ad wach uwegi kata ka en gima kare winjou moloyo winjo Nyasaye ,
To wan ok wanyal weyo mak wawuoyo kuom gik ma wan wawegi waseneno kendo wasewinjo . ”
Kane jobura owinjo kamano , ne gimedo siemogi matek moloyo , to ne giweyogi gidhi . Ne ok ginyal nwang’o kaka digikumgi , nikech ji duto ne pako Nyasaye kuom gima ne otimoreno .
Ng’at mane otim hono kuome mochangono ne jahigni piero ang’wen gi wiye .
Kane ogony , Petro kod Johana ne gidok ir owete mamoko , mi ginyisogi gima jodolo madongo kod jodongo osewacho .
Bang’ winjo wachno , giduto ne gilemo kaachiel niya , “ A Ruoth , in ema nichweyo polo gi piny kod nam kaachiel gi gik moko duto manie igi .
Bende kuom teko mar Roho Maler , nimiyo jatichni Daudi ma kwarwa owacho ni , ‘ Ere gimomiyo joma ok jo-Yahudi notimo mirima ? Koso ang’o momiyo ne gichano timo gik manono ?
Ruodhi mag piny noikore , kendo jotelo nochokore kaachiel mondo opiem gi Ruoth Nyasaye kod Mesia mare . ’ .
“ Chutho , Herode gi Pontio Pilato nochokore Jerusalem kod ogendini mamoko kaachiel gi jo-Israel , ka gipiem gi Yesu Jatichni Maler mane iyiero obedo Mesia .
Ne gichokore mondo gitim mana gima ne iseiko chon gi tekoni kod dwaroni .
To koro Ruoth , yie iwinj siem ma gisiemowago , mondo imi jotichni oland wachni gi chir duto .
Rie badi mondo ichang ji , kendo imi ranyisi gi honni otimre e nying Yesu Jatichni Maler . ”
Kane gisetieko lemo , ot mane oyudo gichokoree noyiengni , kendo Roho Maler nopong’ogi giduto , mi gichako lando Wach Nyasaye gi chir .
Joma oyie duto ne nigi paro achiel kod chuny achiel . Onge ng’ato kuomgi mane nyalo wacho ni gima en-go en mare owuon , to ne giriwo gik moko duto mane gin-go kaachiel .
Joote nomedo lando wach gi teko maduong’ ka nyiso ji ni Ruoth Yesu osechier , kendo giduto ne giyudo gueth mogundho .
Onge ng’ato kuomgi mane ochando gimoro , nikech ji duto mane ni gi puothe kata udi , ne lokogi , kendo kelo pesa ma gilokogi gichiwo ni joote .
Pesago ne ipogo ni ng’ato ka ng’ato kaka dwarone chalo .
Kamano bende e kaka ja-Lawi moro moa Saipras ma nyinge Josef , mane joote ochako bende ni Barnaba , ( Tiende ni jal majiwo ji , )
noloko puothe moro , mi okelo pesa ochiwo ni joote .
To ne nitie ng’at moro ma nyinge Anania , to chiege nyinge Safira . Ne oloko mwandugi moko pesa ,
mi odong’ gi pesa moko , to moko okawo otero ni joote , ka chiege bende ong’eyo .
To Petro nowachone niya , “ Anania , ang’o momiyo iseweyo Satan opng’o chunyi mondo iwuond Roho Maler , kidong’ gi pesa moko mane ing’iewo puodho ?
Ka ne pok ing’iewo puodhono , donge ne en mari ? Koso kane iseng’iewe , to donge pesa ne meki , minyalo timogo gimoro amora mihero ? Koro ere gima ne omiyo iparo mondo itim gima kama ? Dhano ok ema iseriambone , to iseriambo mana ni Nyasaye ! ”
Gikanyono mane Anania owinjoe wechego , nogore piny motho . Ji duto mane owinjo wachno , luoro nomako .
Bang’ kinde ma dirom seche adek , chiege nobiro , ka ok ong’eyo gima osetimore .
Petro nopenje ni , “ Nyisane ; magi e kar romb pesa mane ung’iewo puodho koso ? ” Nodwoke ni , “ Ee , mago e kar romb pesa . ”
Eka Petro nopenje ni , “ Mar ang’o ne uwinjoru gi chwori mondo utem wuondo Roho mar Ruoth ? Winji ! Joma oseyiko chwori nie dhoot ka , kendo in bende gibiro ting’i , mi giteri oko . ”
Gikanyono Safira nopodho e tiend Petro , mi otho . Eka yawuowi nobiro , monwang’e kosetho , omiyo ne giting’e gigole oko , mi giyike but chwore .
Luoro maduong’ nomako ji duto moyie kuom Kristo , kaachiel gi ji duto mane owinjo gima otimore .
Joote notimo honni kod ranyisi mang’eny , kendo joma oyie duto ne chokore gi chuny achiel e Agoch Solomon .
To onge ng’ato ma ok nie kanyaklagi mane ohedhore chokore kodgi , kata kamano ji ne wuoyo kuomgi maber .
To ji mang’eny moyie kuom Ruoth , nomedore ameda kuomgi . Ne gin chwo gi mon .
Kane ji oneno honni ma joote ne timo , ne giting’o joma tuo , mi gitero e wang’ yore kopiel e kitendni kod pere , mondo ka Petro kadho , to kata mana tipone oimie jomoko kuomgi .
Bende ji mang’eny moa e mier mokiewo gi Jerusalem nokelo jogi matuo kod joma nigi jochiende maricho mi nochanggi giduto .
Bang’e jadolo maduong’ kod joge duto moa e oganda mar jo-Sadukai ne nyiego omako marach kod joote .
Omiyo ne gimakogi , mi giketogi e jela .
To gotienono malaika mar Ruoth nobiro , moyawo dhood jela . Nogologi oko mowachonigi niya ,
“ Dhiuru uchung’ e Hekalu , mondo unyis ji wach ngima manyienni . ”
Joote nowinjo wachne , omiyo kane piny dwaro yawore ne gidhi e Hekalu , mi gichako puonjo ji . Kane jadolo maduong’ obiro gi joge , ne giluongo jodong jo-Yahudi duto e buchgi maduong’ . Eka ne gioro wach e jela mondo okel joote e nyimgi .
To kane askeche ochopo e jela , ne ok ginwang’o joote kuno . Omiyo ne gidwoko wach niya ,
“ Wayudo jela kolor matek , kendo jorit duto ochung’ e dhoot . To kane wayawo dhoot , to ok wayudo ng’ato kuno ! ”
Kane jorit Hekalu kod jodolo madongo owinjo wachno , ne gidhier nono , ka giwuoro gima ditim joote !
To ng’at moro nobiro , mowachonigi niya , “ Joma nyoro uketo e jela kande , aneno kochung’ e Hekalu , kapuonjo ji . ”
Eka jatend jorit Hekalu nodhi gi askechene , mokelo joote mos , mak gitimo kodgi koko , nikech ne giluoro ni dipo ka ji ogoyogi gi kite .
Kamano ne gikelo joote , mi giketo e nyim jobura . Eka jadolo nopenjogi ni ,
“ Donge ne wakwerou matek ni kik upuonj ji e nying ng’atni ? To koro neyeuru gima usetimo ! Usepong’o Jerusalem duto gi puonju , kendo udwaro kelo remb ng’atni e wiwa ! ”
Petro kod joote mamoko nodwokogi ni , “ Nyasaye ema nyaka waluor , to ok dhano .
Un ne unego Yesu , kuguro e msalaba , to Nyasaye ma Nyasach kwerewa nochiere oa kuom joma otho .
En ema Nyasaye osekete e bade korachwich kaka Jatelo kendo Jawar , mondo omi jo-Israel olokre mondo owenigi richogi .
Wan , kaachiel gi Roho Maler ma Nyasaye miyo joma oluore , ema wanyiso ji ni gigo notimre adier . ”
Kane jobura owinjo kamano , mirima mager nomakogi , mi ging’ado wach mondo oneg joote .
To ja-Farisai moro ma nyinge Gamaliel , mane japuonj Chik , kendo ng’at mogen ahinya , nochung’ e bura , mowacho ni mondo ogol joote oko mondi .
Eka nowacho ni jobura niya , “ Un jo-Israel , paruru maber gima udwaro timo ni jogi ,
nikech e ndalo moko mokadho , Theuda nobiro kawacho ni en jatelo , mi ji ma dirom mia ang’wen noluwe . To nonege , kendo ji duto mane luwe noke , mi kargi olal nono .
Bang’ mano , Judas ja-Galili nobiro e ndalo mikwanoe ji , mi oloko ji mathoth oluwe , to en bende nonege , mi joge oke .
Emomiyo awachonu ni kik utim ni jogi gimoro marach , to wegiuru aweya , nikech ka gik ma giwacho kendo gitimogi gin mag dhano , to gibiro rumo .
To ka gia kuom Nyasaye , to ok unyal loyogi , kata da utim ang’o , to duyud mana ni ukedo gi Nyasaye ! ” Jobura noyie gi wachne .
Ne giluongo joote e nyimgi , mi gichwadogi , kendo gisiemogi mondo kik gichak giland wach e nying Yesu . Eka ne gigonyogi .
Joote noa e od bura kamor ahinya , nimar Nyasaye noseyierogi mondo giyud wichkuot nikech nying Yesu .
Kendo pile ne gisiko ka gilando Wach Maber e Hekalu kendo e mier , ka gipuonjo ji ni Yesu e Mesia .
E ndalogo , kane jopuonjre koro medore mang’eny , jo-yahudi mong’eyo dho Grik nochako ng’ur gi jowetegi mong’eyo mana dho Hibrania kende , nikech mondgi ma chwogi otho ne ojwang’ , mi ok yud pok mapile .
Kuom mano , joote apar gariyo ne oluongo oganda duto mar jopuonjre , mi owachonigi niya , “ Ok owinjore wawe wach Nyasaye , mondo wati tich pogo chiemo .
Omiyo owetewa , yieruru ji abiriyo kuomu mung’eyo ni riek kendo ogen , bende mopong’ gi Roho Maler , mondo waket e tijni .
Wan to wabiro keto chunywa kuom lemo , kendo kuom lando Wach Maber . ”
Jopuonjre duto nodoko mamor gi wach jooteno , omiyo ne giyiero Stefano , mane ng’at man gi yie motegno , kendo opong’ gi Roho Maler . Bende ne giyiero Filipo gi Prokoro gi Nikanor gi Timon gi Parmena kod Nikalao ja-Antiokia , mane olokore luwo kit lemo mar jo-Yahudi .
Ne gikelo jogi e nyim joote , mi joote nolemonigi , kendo oyieyo luetgi kuomgi .
Kamano Wach Nyasaye nolandore , kendo kwan jopuonjre nomedore ahinya e Jerusalem . Jodolo mang’eny bende noyie kuom Yesu .
Stefano ne ng’at ma Nyasaye oguedho ahinya , kendo omiyo teko . Ne otimo honni gi ranyisi madongo .
To jomoko mane lemo e od lemo moro miluongo ni Od Lemo mar Wasumbni Mogony , ne ok oyie kode . Ne gin jo-Yahudi moa Kurene gi Aleksandria gi Kilikia kod Asia . Ne gibiro , mi gigoyo mbaka kod Stefano .
To Roho Maler nomiyo Stefano rieko mang’eny , omiyo kane oloso , to ne ok ginyal loye .
Kuom mano , ne gimiyo jomoko asoya mondo owach ni ne giwinjo Stefano ka yanyo Musa kod Nyasaye .
Kamano ne giketho chuny ji kod chuny jodongo gi jopuonj Chik gi wechego , mi gibiro ir Stefano , gimako , kendo gitero e buchgi maduong’ .
Eka ne gikelo jomoko mondo ohangne wach ni , “ Jali pile yanyo Hekalu marwa maler , kod Chik Musa .
Ne wawinjo kowacho ni Yesu ma ja-Nazarethni biro ketho Hekalu , mi lok tim mane Musa omiyowa mondo waluw chakre chon . ”
Ji duto mane nie bura nochomo wang’gi tir kuom Stefano mi gineno ka lela wang’e chalo gi lela wang’ malaika .
Jadolo maduong’ nopenjo Stefano ka wach modonjnego en adier .
To Stefano nodwoko kawacho niya , “ Owetena gi wuonena , winjuru . Nyasachwa ma Nyasaye man gi duong’ maler , nofwenyore ne Ibrahim kwarwa ka ne en Mesopotamia , kapok odhi odak Haran ,
mi owachone ni , ‘ Dar iwe pinyu kod joodu mondo idhi e piny moro ma abiro nyisi . ’ .
Kuom mano , noa e piny jo-Kaldea , mi odhi odak Haran . To kane wuon mare osetho , Nyasaye nogole kuno , mokele e piny ma tinde udakieni .
To e kindeno , Nyasaye ne ok omiyo Ibrahim lowo moro e pinyni kata matin , to nosingorene ni nomiyego mondo obed mare kaachiel gi nyithinde kod nyikwaye , kata obedo ni ne pod oonge nyithindo kamano e kindeno .
Gima ne Nyasaye owachone e ma : ‘ Nyikwayi nobed jodak e piny ma ok margi , kendo ginibed wasumbni kuno , ka weg pinyno sandogi kuom higni mia ang’wen .
To anakum joma ginibed ka gitiyonigi , kendo bang’e giniwuog kuno , mi gibi gilama kaeri . ’ .
Eka Nyasaye notimo gi Ibrahim singruok , kowachone ni joma chwo moyie mako singruokno nyaka ter nyangu . Kamano kane Ibrahim onywolo Isaka , notere nyangu bang’ ndalo aboro . Isaka bende notimo kamano ni Jakobo wuode , kendo kamano e kaka Jakobo notimo ni kwerewa madongo apar gariyo .
“ To nyiego nomako kwerewago gi Josef , mi ging’iewe , modhi obedo misumba e piny Misri . To Nyasaye ne ni kode ,
mi ogole e chandruokne duto . Ne omiyo Farao ruodh Misri ogene nikech riekone , mi okete jatelo mar piny Misri kod jaduong’ ode duto .
Bang’e kech maduong’ nowuok , mokelo chandruok malich e piny Misri kod piny Kanaan , mi kwerewa ne ok nyal yudo chiemo .
To kane Jakobo owinjo ni cham yudore Misri , nooro yawuote ma kwerewa . Mano ne wuodhgi mokwongo kuno .
To kane gidok mar ariyo , Josef nohulorenigi ni en owadgi , kendo Farao koro nong’eyo joodgi Josef .
Eka Josef nooro wach ni wuon mare , koluonge mondo obi Misri gi joodgi duto . Kar rombgi duto ne piero abiriyo gabich .
Kamano Jakobo nodhi Misri , kuma nothoe , kendo kuma kwerewa bende nothoe .
Ringregi noter Shekem , mi oyik kuno e liel mane Ibrahim oseng’iewo chon kuom yawuot Hamor .
“ Kane kinde ochopo machiegni mondo Nyasaye ochop singruok mane otimo ni Ibrahim , jowa nosenya mang’eny ahinya e piny Misri .
To achien ruoth machielo mane ok ong’eyo wach Josef nochako tich e Misri .
Ne owuondo jowa gi rieko , kendo otimo ni kwerewa malit , kochunogi mondo giwit nyithindgi matindo oko , mondo otho .
E ndalogo ema nonywolie Musa , mane nyathi ma jaber ahinya . Ne opidhe e odgi kuom dueche adek ,
to kane owite oko , nyar Farao nokwanye , mopidhe ka wuode owuon .
Musa nopuonjore rieko duto mag jo-Misri , kendo nodoko ng’at maratego kuom wechene gi tichne .
“ Kane hike chiegni romo piero ang’wen , noparo mondo odhi one owetene ma jo-Israel .
To noneno ka ja-Misri moro goyo ja-Israel wadgi , omiyo ne odhi konye , mi onego ja-Misrino , kochulone kuor .
Ne oparo ni jogi ma jo-Israel ding’e ni Nyasaye biro miyo oresgi , to ne ok ging’eyo mano .
Kinyne ne oneno ja-Israel ariyo kagore , mi ne otemo thegogi kowachonigi niya , ‘ Yawa , un owete , to ere gimomiyo utimoru kamano ? ’
To jal mane oyudo timo ni wadgi marach nodhiro Musa , kapenje ni , ‘ Ng’ano ma oketi jatendwa , kata jang’adnwa bura ?
Koso idwaro nega kaka nyoro inego ja-Misri cha ?
Kane Musa owinjo kamano , noringo oa Misri , mi odhi odak e piny Midian , kendo kane en kuno nonywolo yawuowi ariyo .
“ Bang’ dak kuno kuom higni piero ang’wen , malaika nofwenyorene e mach maliel e bungu , e thim mar got Sinai .
Musa nodhier nono kuom gima oneno , omiyo nosudo machiegni gi bungu mondo onone ane maber . To nowinjo dwond Ruoth Nyasaye kawachone ni ,
‘ An e Nyasach kwereni ma Nyasach Ibrahim gi Nyasach Isaka kod Nyasach Jakobo . ’ . Musa notetni , ka luoro omako , kendo ne ok ohedhore ng’iyo bunguno .
Ruoth Nyasaye nowachone ni , ‘ Lony wuocheni , nimar kama ichung’ieno en kama ler .
Aseneno ratiro kaka joga sandore malit e piny Misri . Asewinjo kaka gichur , omiyo aselor mondo aresgi . Kuom mano , bi mondo aori Misri . ’ .
“ Kamano Musa , mane jo-Israel osekwedo , kapenjo ni ng’ano mane okete jatendgi kendo jang’adnigi bura , ema Nyasaye nooro ka jatelo kendo ka jawar , komiyo malaika mane ofwenyorone e bungu loso kode .
Musa nogono ema nogolo jo-Israel e piny Misri , kotimo honni gi ranyisi kuno , kendo e Nam Makwar , kendo komedo timogi e thim kuom higni piero ang’wen .
En ema nowacho ni jo-Israel niya , ‘ Nyasaye noyiernu janabi moa kuom jou uwegi , mana kaka ne oyiera . ’ .
Bende en ema ne en gi jo-Israel , kochokore e thim . Ne en kuno gi kwerewa kod malaika mane owuoyo kode e got Sinai , kendo en ema noyudo weche mangima mag Nyasaye mondo onyiswa .
“ To kwerewa nodagi winje . Ne gikwede , mi gigombo dok Misri .
Omiyo ne giwacho ni Harun ni , ‘ Losnwa nyiseche moko mondo otelnwa , nikech wakia gima osetimo Musa mane ogolowa Misrini ! ’
E ndalono ema ne gilosoe kido mar nyaroya , mi gitimone misango , kendo ne giloso sawo , ka gimiyogo gima gin giwegi ema giseloso duong’ .
To Nyasaye nojwang’ogi , moweyogi mondo gilam sulue mae polo , kaka ondiki e kitap jonabi ni , ‘ Apenjou , un jo-Israel , bende an ema nukelona chiwo , kendo utimona misengni kuom higni piero ang’wen mane utieko e thimgo duto ?
Ooyo , ne uting’o mana hemb Molek kod sulue mar Refan , ma gin nyiseche mane useloso mondo ulam . Kuom mano , koro abiro darou , mi ateru mabor , tok Babulon . ’ .
“ Kane kwerewa nie thim , ne gin kod Hemb Rapar . Nolose mana kaka Nyasaye nosenyiso Musa , kowachone ni nyaka olose mana machal gi kido mane oseneno .
Bang’e achien , kwerewa ne oyudo hemano kuom wuonegi . Ne giting’e ka gidhi gi Joshua , mi gikawo piny ogendini mane Nyasaye oseriembo mondo owenigi thuolo . Hema nobedo kuno nyaka ndalo Daudi .
Kane Daudi oneno ni timne long’o ni Nyasaye , nokwayo Nyasaye mondo oyiene ogerne kar dak ma nyikwa Jakobo dilemie .
To Solomon ema nogero ni Nyasaye ot .
To Nyasaye Maduong’ Moloyo ok dag e udi ma dhano ema gero , mana kaka ne janabi owacho ni ,
‘ Ruoth Nyasaye wacho niya , “ Polo e koma mar duong’ , to piny e raten tienda . Ot machal nadi ma dugerna ? Koso ere kama dayueye ?
Donge an awuon ema ne achueyo gigi duto ? ” ’
“ Mano kaka un joma wigi tek , ma chunygi bor gi Nyasaye , kendo modagi winjo wachne ! Uchalo mana gi kwereu , nikech ndalo duto usegeng’o tich Roho Maler , mana kaka gin bende ne gitimo !
Bende nitie janabi moro mane kwereu ok osando ? Ne ginego joote Nyasaye mane osehulo chon ni Ng’ama Kare biro biro . To koro un usendhogo Ng’ama Kareno , mi unego .
Un e joma noyudo Chik Nyasaye mane malaika okelo , to utamoru rito ! ”
Kane jobura owinjo weche Stefanogo , igi nong’ondore , mi gikayo lakgi ka mirima ohewogi kode .
To Stefano , mane oyudo opong’ gi Roho Maler , nochomo wang’e e polo , moneno duong’ maler mar Nyasaye , kod Yesu kochung’ e bad Nyasaye korachwich .
Nowacho niya , “ Neuru ! Aneno ka polo oyawore , kendo ka Wuod Dhano ochung’ e bad Nyasaye korachwich . ”
Eka ne gikok matek ka gidino itgi gi luetgi , mi gimwomore kuome rat .
Ne gigole oko e dala , mi gigoye gi kite . To joma nohangone wach kande noweyo lepgi ni wuowi moro ma nyinge Saulo .
Kamano ne gigoyo Stefano gi kite , ka en to olamo Ruoth , kowacho niya , “ Ruoth Nyasaye , yie ikaw chunya . ”
Eka nogoyo chonge piny , mokok matek niya , “ Ruoth , we ni jogi richogi . ” To kane osewacho kamano , chunye nochot . Saulo noyie gi nek Stefano .
Chieng’ onogo , kanyakla mar jo-Kristo man Jerusalem nochako yudo sand malit . Giduto nokegi kuonde duto e pinje Judea gi Samaria , mak mana joote kende ema ne odong’ Jerusalem .
Jomoko moluoro Nyasaye noyiko Stefano , kendo oywage malit .
E kindeno Saulo nochako ketho kanyakla mar jo-Kristo , kodhi e ot ka ot , kendo oywayo chwo gi mon oko , otero e jela .
Joma oyie mane osekego nodhi kuonde duto kalando Wach Maber .
Kamano Filipo , ma achiel kuomgi , nodhi e dala mar Samaria , molando wach Mesia kuno .
Kane jo-Samaria owinjo wach Filipo , kendo gineno honni mane otimo , ne gichiko itgi ni wechene gi chuny achiel .
Jochiende maricho nowuok kaywak matek kuom ji mang’eny , kendo joathany kod pudhe bende ne ochango ,
mi mor maduong’ nobet e dalano .
To ng’at moro ma nyinge Simon nodak kuno , ne osebet ka otimo timbe ajuoke , kendo ne omako dho jo-Samaria nono , kowacho ni en ng’at maduong’ .
Ji duto mae dalano , joma tindo gi joma dongo , noyie kode gi chuny achiel . Ne giwacho ni , “ Jali e teko Nyasaye miluongo ni ‘ Teko Maduong’’ ! ”
Ne osemako dhogi gi timbene mag ajuokego kuom kinde malach , omiyo ne giyie kuome .
To kane Filipo olandonigi Wach Maber mar Loch Nyasaye , kod nying Yesu Kristo , ne giyie , mi obatisgi , chwo gi mon .
Kata mana Simon owuon bende nolokore , moyie kuom Yesu , kendo kane osebatise nosiko kowuotho gi Filipo , kendo nowuoro ahinya koneno honni kod ranyisi mang’eny katimore .
Kane joote man Jerusalem owinjo ni jo-Samaria oseyie Wach Nyasaye , ne gioronigi Petro kod Johana ,
mi odhi kuno kendo olemonigi mondo ginwang’ Roho Maler ,
nikech Roho Maler ne pok olor kuom moro kuomgi . Ne osebatisgi mana e nying Yesu Kristo kende .
Petro kod Johana ne joyieyo lwetgi kuomgi , mi ginwang’o Roho Maler .
Kane Simon oneno ni ji oyudo Roho Maler ka joote oyieyo lwetgi kuomgi , ne omiyo Petro gi Johana pesa ,
kowachonigi niya , “ An bende miyaeuru tekono , mondo ng’ato ang’ata ma ayieyo lweta kuome to oyud Roho Maler . ”
To Petro nodwoke ni , “ Pesani mondo olal nono kodi , nikech iparo ni inyalo ng’iewo mich mar Nyasaye gi pesa !
Ionge gi giri moro , kata migawo moro e tijwani , nikech chunyi ok long’o e nyim Nyasaye .
Omiyo lokri iwe paroni maricho , ikwa Ruoth Nyasaye mondo kanyalore to oweni kuom paro ma kamano ,
nikech aneno ni chunyi opong’ gi nyiego , kendo in misumba richo . ”
Simon nodwoko Petro gi Johana ni , “ Yieuru ulamna Ruoth , mondo gik musewachogo kik timrena . ”
Kane gisenyiso ji gik ma ging’eyo kuom Yesu , kendo gipuonjogi Wach Ruoth , ne gidok Jerusalem . To kane ginie yo gidok , ne gilando Wach Maber e miech Samaria mang’eny .
Malaika mar Ruoth nowuoyo gi Filipo , mowachone ni , “ A malo , mondo idhi yo milambo e yo moa Jerusalem kadhi Gaza . ” ( Yorno ng’ado e thim . )
Kuom mano , Filipo noa malo , modhi kuno . To noyudo jatend Ethiopia moro mabwoch wuotho e yorno . Ne en ng’at man gi duong’ ahinya , mane rito mwandu mag Kandake , ruoth madhako mar Ethiopia .
Ne oyudo oa Jerusalem , kuma ne osedhi lamoe Nyasaye , kendo koro ne odok thurgi , koidho gache , kendo osomo kitap janabi Isaya .
Roho Maler nowachone Filipo niya , “ Dhiyo iwuoth e bath garino . ”
Omiyo Filipo noringo odhi , mi owinjo ka ng’atno somo kitap janabi Isaya . Nopenje niya , “ Bende iwinjo tiend gima isomono ? ”
To ng’atno nodwoke ni , “ Ere kaka dawinj tiende , ka ng’ato ok onyisa ? ” Eka nokwayo Filipo mondo oidh kode e gari .
To kama ne oyudo osomo e Muma ne wacho kama : “ Ne ok owacho gimoro , to noling’ thi , mana ka rombo mitero kar yeng’o , kata ka rombo manie nyim joma ng’ado yiere .
Ne otimne marach , kendo ne oketh buche Onge kothe ma ji noparego nikech ogol ngimane oko e piny . ”
Eka jatelono nowacho ne Filipo ni , “ Nyisa ane ; janabi wuoyo kuome owuon , koso owuoyo kuom ng’at machielo ? ”
Eka Filipo nochako mana kama ne osesomo e Mumano , mi opuonje Wach Maber mar Yesu .
To kane oyudo gidhi nyime gi wuoth , ne gichopo kamoro manitie pi , mi ng’atno nowacho niya , “ Ne ! Pi e e ! Ang’o ma koro dimona yudo batiso ? ” [
Filipo nodwoke ni , “ Inyalo yudo batiso , kiyie gi chunyi duto . ” Nodwoke ni , “ Ee ayie ni Yesu Kristo en Wuod Nyasaye . ” ]
Bang’ mano , jatelono nogolo chik mondo gari ochung’ . Eka giduto ji ariyo , Filipo kod jatelono , ne jodonjo e pi , mi filipo obatise .
To kane giwuok e pi , Roho mar Nyasaye nokawo Filipo oago , mi jatelono ne ok ochako onene kendo , to nodhi nyime gi wuodhe , komor ahinya .
To Filipo nothinyore mana Ashdod , mi owuotho e mier duto , kolando Wach Maber nyaka nochopo Kaisaria .
E ndalogo Saulo ne pod siemo jopuonjre mag Ruoth , kodwaro negogi . Ne odhi ir jadolo maduong’ ,
mokwaye mondo ondik barua ni jodong ut lemo man Damaski , mamiye teko mar mako chwo gi mon ma oyudo kaluwo yor Ruoth , oter Jerusalem kotue .
Kane koro ochiegni chopo Damaski , nopo ka ler moa e polo ong’ang’ni molwore .
Ne opodho piny , mi owinjo ka dwol moro wachone niya , “ Saulo ! Saulo ! Isanda nang’o ? ”
Eka Saulo nopenjo ni , “ In ng’a , Ruoth ? ” Dwolno nodwoke ni , “ An e Yesu ma isando !
To a malo , idhi Damaski kuma idhi wachonie gima onego itim . ”
Joma ne nie wuoth gi Saulo nochung’ ka dhogi omoko , ka giwinjo dwol , to ok gine ng’ato !
Saulo noa malo , motemo yawo wang’e , to ne ok onyal neno , omiyo ne gitaye mana gi lwete , mi gitere Damaski .
Kuom ndalo adek ne ok onyal neno , kendo ne ok ochiem kata omadh gimoro .
To japuonjre moro ne ni Damaski , ma nyinge Anania . Ruoth nofwenyorene , moluonge ni , “ Anania ! ” Nodwoke ni , “ An ka , Ruoth . ”
Eka Ruoth nowachone ni , “ A malo , idhi e yo miluongo ni Yo Matir , idwar ja-Tarso moro ma nyinge Saulo , e od Judas . Olemo ,
kendo oseyudo fweny monenoe ng’at ma nyinge Anania kayieyo lwete kuome mondo ochak onen . ”
Anania nodwoke ni , “ Ruoth , ji mathoth osenyisa wach ng’atni , kendo kaka notimo timbe malich mang’eny ni jogi man Jerusalem .
Bende osebiro Damaski gi teko moyudo kuom jodolo madongo mondo omak ji duto moyudo ka luongo nyingi . ”
To Ruoth nowachone niya , “ Dhi adhiya , nikech en ema aseyiere obed jatichna mondo omi ogendini ma ok jo-Yahudi , kaachiel gi ruodhi kod jo-Israel , ong’eya .
An awuon abiro nyise masiche duto ma obiro yudo nikech an . ”
Kuom mano , Anania nodhi modonjo e odno . Noketo lwete kuom Saulo , mowachone ni , “ Owadwa Saulo , Ruoth Yesu mane ofwenyoreni e yo kibiro ka , oseora iri mondo ichak inen , kendo ipong’ gi Roho Maler . ”
Gikanyono gik moko machalo gi kagahla nolwar oa e wenge Saulo , mi oneno . Noa malo , mi obatise ,
kendo kane osechiemo , tekone noduogo . Kane Saulo osebet Damaski gi jopuonjre kuom kinde matin ,
nochako lando wach e ut lemo ni Yesu en Wuod Nyasaye .
Ji duto mane owinje nodhier nono , mopenjore ni , “ Donge ma e jal mane sando joma lamo Yesu Jerusalem cha ? Koso donge nobiro ka mana ni mondo omakgi otergi ni jodolo madongo ? ”
To Saulo nomedo yudo teko moloyo , kendo weche mane onyisogo ni Yesu e Mesia nodhiero jo-Yahudi modak Damaski nono , omiyo ne ok ginyal dwoke .
Bang’e achien , ne gipimo wach mondo ginege ,
to Saulo nowinjo gima ne gichano timone . Ne girito dhorangeye odiechieng’ gotieno ,
to chieng’ moro gotieno , jopuonjre nokete e osera , mi olore piny gie otuch e kor ohinga .
Saulo nodhi Jerusalem , motemo riwore gi jopuonjre , to ne gitang’ kode , nikech ne ok ginyal yie ni en japuonjre adier .
Bang’e Barnaba nobiro mokawe otere ir joote . Nonyisogi kaka Saulo noseneno Ruoth Yesu e yo , kendo kaka Ruoth nosewuoyo kode , bende kaka Saulo nosewuoyo gi chir Damaski e nying Yesu .
Bang’ mano , Saulo nobet kodgi Jerusalem , kendo nowuotho kodgi kuonde duto kolando Wach Maber gi chir e nying Ruoth .
Nowuoyo gi jo-Yahudi maluwo tim jo-Grik , kendo nogoyo kodgi mbaka , to ne gitemo mondo ginege .
Kana owete ofwenyo wachno ne gikowo Saulo Kaisaria , mi giore Tarso .
Kamano kanyakla mar jo-Kristo manie piny Judea duto gi Galili kod Samaria noyudo kue . Roho Maler nokonyogi , mi gidoko motegno , kendo gimedore , ka giluoro Nyasaye .
Petro to ne wuotho kuonde duto kolando Wach Maber , kendo chieng’ moro nodhi limo jo-Nyasaye mane odak Luda .
Nonwang’o ng’at moro kuno ma nyinge Ainea , mane osebedo jaathany kuom higni aboro , kanindo mana e pien .
Petro nowachone niya , “ Ainea , Yesu Kristo ema changi ! A malo , iban pieni ! ” Gikanyono Ainea noa malo .
Ji duto modak Luda gi Sharon nonene , mi olokore oyie kuom Ruoth .
Bende ne nitie japuonjre moro manyako Jopa , ma nyinge Tabitha . ( Dho Grik to luongo nyingeno ni Dorka , tiende ni Nyakech . ) Ne osiko kotimo timbe mabeyo , kendo okonyo joma odhier .
To e ndalogo noyudo tuo ogoye , mi otho . Ne olwok ringre , mi opiele e ot manie gorofa malo .
To kaka Jopa ne chiegni gi Luda , jopuonjre nowinjo ni Petro ni kuno , omiyo ne gioro ji ariyo ire , ka gikwaye ni , “ Kiyie , to bi irwa mak ideko . ”
Petro noa malo modhi kodgi , kendo kane ochopo kuno notere e ot manie gorofa malo cha . Mond liete duto nochung’ bute kaywak , kendo nyise lewni mane Dorca osetwang’o kane pod ongima .
To Petro nogologi oko giduto , mi ogoyo chonge piny , olemo . Eka nowichore mochomo nyako mothono , mi owacho niya , “ Tabitha , a malo ! ” Tabitha noyawo wang’e , kendo kane oneno Petro , nobet piny .
Petro norieyo bade , momako lwete , kendo okonye chung’ . Eka noluongo mond liete kod jo-Nyasaye mamoko , mi omiyogi Tabitha kangima .
Wach gima notimoreno nolandore e Jopa duto , mi ji mathoth noyie kuom Ruoth .
Petro nomedo bet Jopa kuom ndalo mang’eny , kodak gi ng’at moro ma janyong’ piende ma nyinge Simon .
Ne nitie ng’at moro Kaisaria ma nyinge Kornelio . Ne en jatend oganda lweny miluongo ni , ‘ Oganda Italia’ ,
kendo ne en ng’at modimbore , kendo moluoro Nyasaye gi joode duto . Notimo timbe ng’wono mang’eny kokonyogo jo-Yahudi modhier , kendo ne olamo Nyasaye pile .
Chieng’ moro kar sa ochiko mar odhiambo , nopo ka malaika mar Nyasaye obirone malong’o e fweny , mi olwonge ni , “ Kornelio ! ”
Ne orango malaika mi openje koluor ni , “ En ang’o , Ruoth ? ” Malaika nodwoke ni , “ Lemoni gi timbeni mag ng’wono osechopo malo e nyim Nyasaye , kendo Nyasaye osepari .
To koro or wach Jopa , iluong ng’at moro ma nyinge Simon , ma bende iluongo ni Petro .
En wendo janyong’ piende moro ma nyinge bende Simon , ma ode nie dhonam . ”
Kane malaika mane wuoyo kode osea , noluongo jotich ode ariyo gi askari moro modimbore , mane achiel kuom joma rite .
Eka nonyisogi weche duto , mi oorogi Jopa .
Kinyne kane jootego nie yo chiegni chopo Jopa , Petro noidho e tat ot kar sa auchiel mondo olem .
Nodenyo , kendo ne odwaro chiemo , to kane pod iloso chiemo , ayula wang’ notere ,
mi oneno ka polo oyawore , kendo ka gimoro machal gi nanga maduong’ iloro piny gi kondene ang’wen .
To ei gino ne nitie kit gik moko mangima , kaka jamni gi le kod gik mamol gi winy .
Dwol moro nowacho niya , “ Petro , a malo mondo ineg gimoro kuom gigo , icham ! ”
To Petro nokwer ni , “ Ngang’ , Ruoth ! Nyaka nene pok achamo gima ok ler kata makuero . ”
Eka dwol nochako owuoyo kode mar ariyo ni , “ Gimoro amora ma Nyasaye owacho ni ler , in kik iwach ni ok ler . ”
Mano notimore didek , eka nodwok gino malo e polo mana gie sano .
Kane Petro pod hum nono , kaparo tiend fweny mane oseneno , joote mane Kornelio ooro nochopo e dhorangach , bang’ penjo kuma Petro odakie .
Ne giluongo ka gipenjo ni , “ Bende wendo moro ni ka ma nyinge Simon Petro ? ”
To paro Petro ne pod oyudo ni kuom fweny mane oseneno cha , to Roho ne onyise ni , “ Ji adek moko dwari .
Omiyo lor piny idhi kodgi , mak iriwo gi kiawa , nikech an ema aseorogi . ”
Kuom mano , Petro nolor piny , mi owacho ni jogo ni , “ An e ng’at mudwaro . Ere wach ma un go ? ”
Ne gidwoke ni , “ Jaduong’ lweny moro ma nyinge Kornelio ema oorowa . En ng’at makare , moluoro Nyasaye , kendo ma jo-Yahudi duto ogeno . To nonyise mondo oluongi idhi e ode , owinj ane wachni . ”
Omiyo Petro norwakogi e ot , mi ginindo kanyo otienono . Kinyne noa malo modhi kodgi , kendo owete moko moa Jopa bende ne odhi kode .
Chieng’ maluwo mano , ne gichopo Kaisaria , kuma ne Kornelio , kaachiel kod wedene kod osiepene mane oseluongo , ritogie .
Kane Petro ochopo , Kornelio noromone , mi ogoyo chonge piny e tiende , kamiye duong’ .
To Petro nochunge , kawachone ni , “ Chungi , nikech anto an mana dhano . ”
Eka nodonjo e ot kowuoyo kode , kendo noyudo ji mathoth kochokore kanyo .
Nowachonigi niya , “ Uduto ung’eyo ni chikwa ok oyie mondo ja-Yahudi olim ng’at moro ma ok ja-Yahudi , kata osud machiegni kode . To Nyasaye osenyisa ni kik akwan ng’ato ang’ata ka ng’ama ok ler kata mogak .
Emomiyo ka nyocha uluonga , to abiro abira ma ok amino wach . To koro apenjou ni , ere gima ne omiyo uluonga ? ”
Kornelio nodwoke niya , “ Ndalo adek mokadho , ne oyudo alemo e oda kar sa ochiko mar odhiambo . To ne apo ka ng’at moro morwako lewni mang’angni ochung’ e nyima ,
moluonga ni , ‘ Kornelio ! Nyasaye osewinjo lemoni , kendo oseneno timbeni mag ng’wono .
Koro or wach Jopa mondo iluong ng’at moro ma nyinge Simon Petro . En wendo e dala janyong’ piende moro ma nyinge Simon , modak e dhonam . ’ .
Mano omiyo ne aoroni joote mana gi sano , kendo agoyoni erokamano ahinya kuom biro . To koro waduto eri wan ka e nyim Nyasaye , kwarito wach moro amora ma Ruoth osenyisi mondo iwachi . ”
Eka Petro nochako wuoyo , kawacho ni , “ Koro asefwenyo adier ni Nyasaye timoni ji duto mana machalre .
Oyie gi ng’ato ang’ata moluore , kendo matimo gik makare , bed ni oa e oganda mane !
Ne ooro wachne ni jo-Israel , kokelonigi Wach Maber mar kue kuom Yesu Kristo , ma en Ruodh ji duto .
Ung’eyo gima duong’ mane otimore e piny Israel duto , chakre Galili , bang’ wach batiso mane Johana olando .
Ung’eyo kaka Nyasaye noyiero Yesu ja-Nazareth , komiye Roho Maler , kendo omiye teko . Ne odhi kuonde duto , kotimo timbe mabeyo , kendo ochango ji duto mane Satan sando , nikech Nyasaye ne ni kode .
Wan ne waneno gik moko duto mane otimo e piny jo-Yahudi kod Jerusalem , kendo wawuoyo ni ji kuomgi . Jo-Yahudi ne onege kogure e msalaba ,
to Nyasaye ne ochiere oa kuom joma otho chieng’ mar adek , momiyo ofwenyorenwa .
Ji duto ne ok onene , to mak mana wan mane Nyasaye oyiero . Wan ne wachiemo kendo wametho kode kane osechier oa kuom joma otho .
Ne omiyowa chik mondo waland ni ji Wachne , kwahulo ni en ema Nyasaye oseyiere jang’ad bura mar joma ngima gi joma otho .
Jonabi duto nowuoyo kuome , kawacho ni ng’ato ka ng’ato moyie kuome nowene richone nikech en . ”
Kane Petro pod wuoyo , Roho Maler nolor kuom ji duto mane oyudo winjo wachne .
Jo-Yahudi mane oyie kuom Kristo mane osebiro gi Petro koa Jopa ne owuoro ahinya ka gineno ni Nyasaye omiyo joma ok jo-Yahudi Roho Maler ,
nikech ne giwinjo ka giwuoyo gi dhok mayoreyore , ka gipako duong’ mar Nyasaye . Eka Petro nowacho niya ,
“ Jogi oseyudo Roho Maler mana kaka ne wayudo ! Bende ng’ato nyalo tamogi mondo kik batisgi gi pi adier ? ”
Eka nogolo chik ni mondo obatisgi e nying Yesu Kristo . Bang’e ne gikwaye mondo omed bet kodgi kuom ndalo moko .
Joote kod owete duto mane nie piny Judea nowinjo ni joma ok jo-Yahudi bende oseyie Wach Nyasaye .
To kane Petro odhi Jerusalem , joma noramo ni joma ok jo-Yahudi nyaka ter nyangu nokwere ,
kawachone ni , “ Donge ne ilimo joma ok ter nyangu , mi ichiemo kodgi bende ? ”
To Petro nonyisogi gik mane otimore duto achiel kachiel , kowacho niya ,
“ Ne oyudo alemo e dala mar Jopa , kendo ayula wang’ notera , mi apo ka aneno fweny . Ne aneno gimoro maduong’ machalo gi nanga , kiloro gi kondene ang’wen , koa e polo , mi obiro ochung’ buta .
Kane arango iye maber , ne aneno kit gik moko duto mangima , kaka jamni gi le kod gik mamol , gi winy .
Eka ne awinjo dwol moro kawachona ni , ‘ A malo , ineg gimoro kuom gigo , , mondo icham . ’ .
To ne akwer ni , ‘ Ooyo , Ruoth ! Nyaka nene pok abilo chiemo makuero kata ma ok ler . ’ .
Eka dwol nochako owuoyo kendo gie polo ni , ‘ Gimoro amora ma Nyasaye osewacho ni ler , in kik iwach ni ok ler . ’ .
Gima kamano notimore nyadidek , eka bang’e , nodwok gino duto e polo .
Gikanyono jomoko adek moor ira koa Kaisaria ne ochopo e ot mane antie ,
kendo Roho nonyisa mondo adhi kodgi mak ariwo gi kiawa . Owete auchiel ma jo-Jopa ma unenogi , bende ne wadhigo , mi waduto ne wadonjo e od Kornelio .
Ne onyisowa kaka ne oseneno malaika kochung’ e ode , kendo owachone ni , ‘ Or wach Jopa mondo iluong ng’at moro ma nyinge Simon Petro .
Obiro keloni wach ma biro miyo ikwo , kaachiel gi joodi duto . ’ .
To kane achako wuoyo , Roho Maler nolor kuomgi mana kaka nolor kuomwa chieng’ mane ohango biroe .
Eka ne aparo gima ne Ruoth nosewacho niya , ‘ Johana nobatiso ji gi pi , to un nobatisu gi Roho Maler . ’ .
Koro ka Nyasaye ne omiyo jogo mana mich mane omiyowa kane wayie kuom Ruoth Yesu Kristo , to an ne an ng’a , ma dine atam Nyasaye timo gima odwaro ? ”
Kane giwinjo wechego , ne giling’ , mi gimiyo Nyasaye duong’ , ka giwacho ni , “ Kara joma ok jo-Yahudi bende Nyasaye oseyie mondo olokre , mi yud ngima . ”
Ji duto mane oseke nikech sand mane owuok bang’ nek Stefano nodhi e pinje mopogore opogore , kaka Foinike gi Saipras kod dala mar Antiokia manie piny Kilikia , to ne githoro lando wach mana ni jo-Yahudi kende .
To kata kamano jomoko kuomgi ne joma oa Saipras gi Kurene . Gin to ka ne gichopo Antiokia , to ne gilando wach ni joma ok jo-Yahudi bende , ka ginyisogi Wach Maber mar Yesu Kristo .
Teko Ruoth Nyasaye ne ni kodgi , omiyo ji mathoth noyie , molokore ir Ruoth .
Wachno nochopo ni Kanyakla mar jo-Kristo man Jerusalem , omiyo ne gioro Barnaba mondo odhi Antiokia .
Kane ochopo kuno , mi oneno kaka Nyasaye oseguedho ji , ne odoko mamor , mi ojiwogi giduto , mondo giket chunygi kuom Ruoth , kendo gipadre kuome .
Bang’e Barnaba nodhi Tarso mondo odwar Saulo ,
to kane osenwang’e nokele Antiokia . Kuom higa ngima ji ariyogo nochokore gi jo-Kristo .
E ndalogo , jokor wach moko noa Jerusalem , mobiro Antiokia .
Achiel kuomgi ma nyinge Agabo nohulo gi teko mar Roho ni kech maduong’ ne biro kwako piny duto . ( Kejno nowuok e ndalo loch Klaudio , ruodh jo-Rumi . )
Eka jopuonjre noyie ni ng’ato ka ng’ato kuomgi nyaka chiw gik moko kaka onyalo , mondo okow ni owete modak Judea , okonyrego .
Ne gitimo kamano , mi gimiyo Barnaba gi Saulo pesa , otero ni jodong kanyakla mar jo-Kristo .
E ndalo nogo , ruoth Herode nochako sando jo-Kristo moko .
Ne ogolo chik mi oneg Jakobo ma owadgi Johana gi ligangla .
Kane oneno ni wachno ber ni jo-Yahudi , ne omako Petro bende ( Mano notimore e ndalo Sap Makati ma ok ketie Thowi . )
Kane osemak Petro kamano , ne otere e jela , mi okete e lwet askeche apar gauchiel , ka askeche ang’wen rite arita . Herode nosechano mondo oyale e nyim ji bang’ Pasaka .
Kuom mano Petro ne mana ni e jela , to kanyakla mar jo-Kristo nolamone Nyasaye ahinya .
Otieno mane kiny onego Herode golie Petro oko ni ji , petro noyudo nindo e kind jorit ariyo . Ne otueye gi nyoroche ariyo , kendo askeche bende ne rito jela .
To malaika mar Ruoth notucho , mochung’ bute , kendo ler nopong’o od tuech . Eka malaikano noyuko Petro mochiewe , kawachone niya , “ A malo piyo ! ” Gikanyono nyororo nogonyore e lwet Petro .
Malaika nowachone ni , “ Tue okandani , kendo rwak wuocheni ” Kane Petro osetimo kamano , malaika nowachone kendo ni , “ Rwak lawi mondo iluw bang’a . ”
Petro noluwe , mi owuok oko e jela , to ne ok ong’eyo ni gima malaika timone en adier , nikech nogalo ni oneno mana fweny .
Ne gikadho kar rit mokwongo kod mar ariyo , eka ne gichopo e dhoranga nyinyo miwuokgo oko e jela . Dhorangano noyaworenigi mana kende , mi giwuok oko . Ne giluwo yo moro , mi giwuotho kuom kinde moromo , eka malikano nolal nono moweyo Petro .
Bang’ mano , Petro nofwenyo gima osetimorene , mowacho ni , “ Koro ang’eyo ni en adier ! Ruoth Nyasaye oseoro malaikane moresa kagola e teko Herode , kendo kuom gik moko duto mane jo-Yahudi dwaro timona . ”
Kane oneno kamano , ne odhi e od Maria min Johana , ma bende iluongo ni Mariko , kuma ne ji mang’eny ochokoree ka lemo .
Ne odwong’o dhoot ma oko , mi nyako moro ma jatich , ma nyinge Roda , obiro yawone .
To kane ochamo dwond Petro , nodoko mamor ahinya , mi oringo odok ei ot kapok oyawo dhoot . Nowacho ni ji ni Petro ema ochung’ oko e dhoot .
To ne gidwoke ni , “ Neko omaki ! ” En to noramo ni en adier . Eka ne giwachone ni , “ Kara mano mana malaikane . ”
To e kindeno duto , Petro nosiko ka duong’o adwong’a dhoot . Omiyo ne giyawone , mi dhogi omoko ka gineno ni en Petro adier !
Noting’o nigi lwete mondo giling’ , eka nonyisogi kaka Ruoth Nyasaye osegole e jela . Bang’e nowachonigi ni mondo ginyis Jakobo kod owete mamoko wachno , eka nowuok modhi kamoro machielo .
Kane piny oru , kihondko maduong’ nomako askeche ma jorit , ka gipenjore ni ang’o motimore ni Petro .
Herode nogolo chik mondo odware , to ne ok ginyal yude . Omiyo ne onono jorit ahinya , eka nowacho ni mondo oneggi . Bang’e noa Judea odhi Kaisaria , mobet kuno kuom kinde moko .
Noyudo mirima osebedo komako Herode gi jo-Turo kod jo-Sidon e kindeno . Kuom mano ne gichokore , mi gidhi ire . To mokwongo ne gihoyo Blasto mane jaduong’ od ruoth Herode , obedo osiepgi , eka ne gikwayo ruoth mondo omigi kue . Ne gidwaro kue nikech pinygi ne yudo chiemo e piny ruodh Herode .
Chieng’ moro moyiedhi , Herode ne orwako lepe mag duong’ , kendo ne obet e kom duong’ne , mi ochako wuoyo ni ji .
To ji duto nowacho matek niya , “ Mano dwond Nyasaye , ok mar dhano ! ”
Gikanyono malaika mar Ruoth Nyasaye nogoyo Herode , nikech ne ok omiyo Nyasaye duong’ . Bang’e kudni nochamo dende , mi otho .
Wach Nyasaye nolandore , kendo joma oyie nomedore ameda .
Barnaba gi Saulo notieko tijgi , mi oa Jerusalem odok Antiokia ka gin gi Johana ma bende ne iluongo ni Mariko .
Kuom kanyakla mar jo-Kristo man Antiokia manie piny Kilikia ne nitie johul wach kod jopuonj . Ne gin Barnaba gi Simeon miluongo ni Rateng’ , gi Lukio ja-Kurene , gi Manaen , mane opidh kaachiel gi ruoth Herode , kod Saulo .
To kane oyudo gilamo Ruoth , kendo gitueyo chiemo , Roho Maler nowacho nigi niya , “ Walnauru Barnaba gi Saulo oti tich ma aseluongogi mondo giti . ”
Eka ne gimedo lemo , kendo gitueyo chiemo , bang’e ne giyieyo lwetgi kuom Barnaba gi Saulo , mi giweyogi gidhi .
Kane Roho Maler oseoro Barnaba gi Saulo kamano , ne gidhi Seleukia , kuma ne giidhoe yie mi gikwang’ gidhi Saipras .
Kane gichopo Salamis , ne gilando Wach Nyasaye e ut lemo mag jo-Yahudi , ka Johana konyogi .
Ne giwuotho e chulano duto , ka gilando Wach Maber , nyaka ne gichopo Pafo , kuma ne ginwang’oe ajuoga moro ma nyinge Bar-Yesu ( to dho Yunani luonge ni Eluma . ) Ne en ja-Yahudi , kendo ne owuondore ni en janabi .
Bende ne en osiep Sergio Paulo , ma ruodh chulano , kendo mane ng’ama riek . Ruodhno noluongo Barnaba gi Saulo mondo odhi ire , nikech ne odwaro winjo Wach Nyasaye .
To ajuoga miluongo ni Elumano notamogi , kotemo geng’o ruoth mondo kik yie kuom Yesu .
Eka Saulo ma bende iluongo ni Paulo , nopong’ gi Roho Maler . Norango wang’ ajuogano tir ,
mowachone niya , “ Yaye , in wuod Satan ! In jasik gik moko duto mabeyo ! Ipong’ gi timbe duto mag miganga , kendo pile itemo loko adiera mag Nyasaye obed mag miriambo !
To koro winji , kata mana sani Ruoth Nyasaye biro goyi gi lwete , kendo ibiro bedo muofu , mi ok ninen kuom ndalo moko . ” Gikanyono mudho mandiwa noimo wang’ Eluma , mi owuotho komulo amula , kendo kodwaro ng’ama taye gi lwete .
Kane ruoth oneno gima otimoreno , noyie kuom Yesu , kendo nohum nono kuom puonj Ruoth Yesu .
Paulo kod joma ne en go ne joa Pafo , mi okwang’ nyaka Perga e piny Pamfulia , to Johana noweyogi kuno , modok Jerusalem .
Eka ne gia Perga , mi gidhi Antiokia e piny Pisidia , kendo ne gidhi e od lemo mar jo-Yahudi chieng’ Sabato , mi gibet piny .
Kane osesom weche moko moa e Chik Musa , kod mag Jonabi , jodong od lemo nokowonigi wach ni , “ Owetewa , ka un gi wach moro madujiwgo ji , to wachuru . ”
Eka Paulo nochung’ , moting’o bade , kendo ochako wuoyo niya : “ Un owetena ma jo-Israel , kod ji mamoko duto moluoro Nyasaye , winjuru .
Nyasaye ma Nyasach jo-Israelgi noyiero kwerewa , moloko oganda motegno e ndalo mane gin jodak e piny Misri . Bang’e nogologi kuno gi tekone maduong’ ,
kendo nokurogi e thim kuom higni ma dirom piero ang’wen .
Eka notieko ogendini abiriyo mane oyudo odak e piny Kanaan , mi omiyo joge owuon pinyno .
Bang’ higni ma dirom mia ang’wen gi piero abich , nomiyogi jong’ad bura moritogi nyaka ndalo janabi Samuel .
To kane gikwayo mondo gibed gi ruoth , Nyasaye nomiyogi Saulo wuod Kish ma jadhood Benjamin mondo obed ruodhgi , mi noritogi kuom higni piero ang’wen .
Eka Nyasaye nogole , moketonigi Daudi ruoth . En ema Nyasaye nowuoyo kuome niya , ‘ Aseyudo ni Daudi wuod Jesse e ng’at ma chunye chal gi mara , kendo ema notim gik moko duto ma adwaro . ’ .
“ Yesu ma nyakwar Daudi ema Nyasaye otimo Jawar jo-Israel , kaka nosingore .
To kane Yesu pok ochako tichne , Johana nosebedo kapuonjo jo-Israel duto mondo gilokre giwe richogi , obatisgi .
To kane Johana koro chiegni tieko tichne , nopenjo ji ni , ‘ Un uparo ni an ng’a ? An ok an Jal mugeno ni biro biro . To winjuru ! Ng’at moro biro bang’a ma ok awinjora gonyo wuochene e tiende . ’ .
“ Un jowetena ma nyikwa Ibrahim , kaachiel gi ji mamoko moluoro Nyasaye , wan ema osekelnwa wach warruokni ,
nikech joma odak Jerusalem kod jodonggi ne ok ong’eyo ni Yesu e Jawar , bende ne ok giwinjo tiend weche jonabi misomo pile chieng’ Sabato ka Sabato . To kata kamano ka ne ginege , to ne gimiyo gima ne jonabi okoro otimore .
To kata obedo ni ne ok ginyal yudo gima omiyo owinjore ging’adne buch tho , to pod ne gichuno achuna Pilato mondo ogol chik onege .
Kane gisetimone gik moko duto ma Muma wacho kuome , ne gilore piny e msalaba , mi gikete e bur .
To Nyasaye ne ochiere oa kuom joma otho ,
kendo kuom ndalo mang’eny nofwenyore ni joma ne oseluwe koa Galili odhi Jerusalem . Gin ema tinde gihulo ni jo-Israel weche man kuome .
To wan , wan kaeri mondo walandnu Wach Maber , ni , kuom chiero Yesu ,
Nyasaye osetimonwa gima ne osingore ni kwerewa , mana kaka Muma wacho e Zaburi mar ariyo ni , ‘ In e Wuoda , tiende ni asedoko Wuoru . ’ .
To kuom chiero Yesu kuom joma otho mondo kik ochak otho kendo , nowacho niya , ‘ Anamiu gueth maler kendo madier , mane asesingora ni Daudi . ’ .
E kaka bende owacho e Zaburi machielo ni , ‘ Ok niwe mondo ringre Ng’ati Maler otow . ’ .
“ To kane Daudi osetimo gik mane Nyasaye dwaro mondo otim e ndalone , notho , moyike but kwerene , kendo ne otop .
Jal mane Nyasaye ochiero oa kuom joma otho , to ne ok otop !
Kuom mano , owetena , unyalo neno uduto ni kuom Yesu ema ilandonue wach mar weyo richo .
Emomiyo , tang’uru mondo kik masiche mane jonabi okoro timrenu . Jonabi nosekoro niya ,
‘ Neuru , un joma ochayo jigi ! Humuru , kendo laluru nono , nikech tich ma atiyo e ndalou en gima ok unyal yie , kata da bed ni ng’ato hulnu tiende ! ’ ”
Kane Paulo gi Barnaba jowuok e od lemo , ji nokwayogi mondo giduog chieng’ Sabato mabiro , gimed puonjogi wechego .
Bang’ chokruokno , jo-Yahudi mang’eny kod jomoko mathoth moluoro Nyasaye mane oselokore luwo kit lemo mar jo-Yahudi , nodhi gi Paulo gi Barnaba . Ji ariyogo nopuonjogi , kajiwogi mondo gisik mana kuom ng’wono mar Nyasaye .
Chieng’ Sabato maluwo mano , chiegni ji duto manie dalano nobiro mondo owinj Wach Ruoth .
To kane jo-Yahudi oneno oganda maduong’no nyiego nomakogi ahinya , mi gidagi weche Paulo , ka gikwere kendo giyanye .
To Paulo gi Barnaba ne jomedo wuoyo gi chir moloyo , ka giwacho ni , “ Un ema owinjore kwong landnu Wach Nyasaye . To kaka usedage , kendo ok une ni uwinjoru gi ngima ma nyaka chieng’ , koro wabiro weyou mondo wadhi ir ogendini ma ok jo-Yahudi ,
nikech Ruoth Nyasaye osemiyowa chik niya , ‘ Aseketi ibed ler mar Ogendini , mondo ibed yor warruok ni piny ngima . ’ . ”
Kane joma ok jo-Yahudi owinjo wachno , ne gidoko mamor , mi gimiyo Wach Nyasaye duong’ , kendo ji duto mane Nyasaye oseyiero mondo oyud ngima ma nyaka chieng’ noyie kuom Yesu .
Wach Ruoth Nyasaye nolandore kuonde duto e gweng’no .
To jo-Yahudi noketho chuny jodong dalano , kod chuny mond joma dongodongo ma ok jo-Yahudi mane oluoro Nyasaye . Kamano ne gimiyo ji osando Paulo gi Barnaba , mi giriembogi gia e gweng’gi .
To jootego noteng’onigi buch tiendgi , mi owuok odhi Ikonio .
Jopuonjre mane ni Antiokia to nodong’ kopong’ gi mor kod Roho Maler .
Gima kamano ema bende notimore Ikonio . Paulo gi Barnaba ne jodhi e od lemo mar jo-Yahudi , molando wach gi teko , mi jo-Yahudi mang’eny kod joma ok jo-Yahudi noyie .
To jo-Yahudi mane otamore yie noketho chuny joma ok jo-Yahudi , mi omiyogi mon gi jopuonjre .
Paulo gi Barnaba nobet kuno kuom ndalo mathoth ka giwuoyo gi chir kuom Ruoth , kendo Ruoth nomiyogi teko mar timo honni kod ranyisi , konyisogo ni wach mane giwacho kuom ng’wonone en adier .
To jodalano nopogore , moko nodok ni jo-Yahudi , to moko nodok ni joote .
Bang’e joma ok jo-Yahudi , kaachiel gi jo-Yahudi kod jodong dala nopimo wach mondo omonj joote , kendo ogogi gi kite .
To joote nofwenyo gima timore , omiyo ne giringo gidhi Lustra gi Derbe , miech Lukaonia , kod gweng’ mokiewo kodgi .
Kuondego bende ne gilandoe Wach Maber .
Ng’at moro nodak Lustra ma tiendene omoko . Ne osebet puth chakre nywolne , kendo ne ok onyal wuotho .
Ne ochiko ite , mowinjo weche Paulo . To kane Paulo orange mi oneno ka en gi yie ma dimi change ,
nowachone matek ni , “ Chung’ tir gi tiendeni ! ” Eka ng’atno nochikore malo mochako wuoth .
Ka ne oganda oneno gima Paulo otimo , ne gikok gi dho Lukaonia niya , “ Nyiseche osekawo kit ji mi olor irwa e piny ka ! ”
Eka ne gichako Barnaba ni Zeu , to Paulo ne gichako ni Herme , nikech en ema ne olando wach moloyo .
Jadolo mar nyasaye moro miluongo ni Zeu , mane hekalune nie nyim dalano , nokelo ruedhi moketnigi maua e dhorangach . En kaachiel gi joma nochokore ne gidwaro timone jootego misango .
To kane Barnaba gi Paulo owinjo gima ne gidwaro timo , ne giyiecho lepgi , mi giringo e kind ji ,
ka gikok ni , “ Yawa , ang’o momiyo utimo kamano ? Wan mana ji ka un , to gima watimo en mana landonu Wach Maber , mondo uwe timbe manonogi , ulokru ir Nyasaye Mangima , ma ochueyo polo gi piny kod nam , kaachiel gi gik moko duto manie i gi .
E kinde machon , Nyasaye noyie ni ogendini duto mondo oluw yoregi giwegi .
To kata kamano timbe mabeyo mane osebedo kotimo ema nyisou kite kaka chal , nikech okelonu koth moa e polo kendo omiyo chambu chiek e kinde mowinjore . Kamano omiyou chiemo , kendo opong’o chunyu gi mor . ”
To kata obedo ni Paulo nosewuoyo kodgi kamano , to ne pod gidwaro mana timonigi misango .
Bang’e jo-Yahudi moko nobiro koa Antiokia gi Ikonio e piny Pisidia . Ne gisemo ji , modoknigi , kendo ne gigoyo Paulo gi kite , mi giywaye oko e dala ka gigalo ni osetho .
To kane jopuonjre obiro mochung’ kolwore , noa malo modok e dala . Kinyne Paulo gi Barnaba nodhi Derbe ,
mi olando Wach Maber kuno , kendo oloko jopuonjre mang’eny . Bang’e ne gidok Lustra gi Ikonio kod Antiokia .
Ne gitego chuny jopuonjre ka gijiwogi mondo gisik gibed gi yie motegno , ka giwachonigi niya , “ Nyaka wane masiche mang’eny , eka wadonj e Piny Ruodh Nyasaye . ”
Ne giketo jodongo ni kanyakla duto mag jo-Kristo , kendo kane giselemo , kendo gitueyo chiemo , ne giketogi e lwet Ruoth mane koro giseyie kuome .
Bang’ mano ne giwuotho e piny Pisidia duto ka gilando Wach Maber , mi gichopo Pamfulia .
Eka ne gilando Wach e dala mar Herga , bang’e ne gidhi Atalia ,
kendo kane gia kuno , to ne gikwang’ mi gidok Antiokia e piny Kilikia , kuma ne oseketgie e lwet Nyasaye mondo oritgi gi ng’wonone , giti tich mane koro gisetieko .
Kane gichopo Antiokia , ne gichoko jo-Kristo duto kaachiel , mi ginyisogi gik moko duto mane Nyasaye osemiyo gitimo , kendo kaka noseyawo yo ma joma ok jo-Yahudi mondo odok joma oyie kuom Kristo .
Bang’e ne gidak kuno aming’a gi jopuonjre .
Jomoko noa Judea , mi obiro Antiokia , kendo ochako puonjo owete ka wachonigi niya , “ Ka ok oteru nyangu kaka Chik Musa dwaro , to ok unyal yudo warruok . ”
To Paulo gi Barnaba nodhaw kodgi matek kakwerogi , omiyo owete noneno ni mondo ji ariyogo kaachiel gi jomoko odhi Jerusalem owuo gi joote kod jodong jo-Kristo kuom wachno .
Kuom mano , jo-Kristo duto nokowogi , kendo ka ne gikadho e piny Foinike gi piny Samaria ne gihulo kaka joma ok jo-Yahudi oselokore moyie kuom Yesu . Wachno nomiyo owete mamoko duto odoko mamor ahinya .
Kane gichopo Jerusalem , jo-Kristo duto man kuno , gi joote kod jodongo norwakogi . Eka ne ginyisogi gik moko duto mane Nyasaye osemiyo gitimo .
To moko kuom jo-Farisai moyie kuom Yesu nochung’ mowacho niya , “ Joma ok jo-Yahudi nyaka ter nyangu , kendo nyaka nyisgi mondo girit Chik Musa . ”
Eka joote kod jodongo nochokore mondo one ane wachno .
Kane gisewuoyo aming’a , Petro nochung’ mowacho niya , “ Owetewa , ung’eyo ni chon Nyasaye noyiera kuomu mondo aland Wach Maber ni joma ok jo-Yahudi mondo giwinji kendo giyie kuom Yesu .
Nyasaye , mong’eyo chuny ji duto , nomiyogi Roho Maler mana kaka nomiyowa , konyisogo ni oyie kodgi .
Nopuodho chunygi nikech ne giyie kuome , kotimonigi mana kaka notimonwa .
Koro ere gima omiyo udwaro temo Nyasaye , kumiyo jopuonjre ting’ mapek mane kwerewa ok nyal ting’o , kata ma wan bende ok wanyal ting’o ?
Ooyo , wayie ni kaka iwarowa kuom ng’wono mar Ruoth Yesu , e kaka gin bende iwarogi . ”
Wechego nomiyo ji duto oling’ , mochiko itgi ka Barnaba gi Paulo hulo ranyisi gi honni mane Nyasaye osemiyo gitimo ni joma ok jo-Yahudi .
Kane gisetieko wuoyo , Jakobo noloso kawacho niya , “ Owetena , winjauru !
Simon osenyisowa kaka Nyasaye nochako chon mondo okwa jomoko kuom joma ok jo-Yahudi olok joge owuon .
Weche mane jonabi okoro bende oyie gi wachno , mana kaka Muma wacho niya ,
‘ Ruoth Nyasaye wacho ni , “ Bang’ wechego anaduogi , kendo anachung od Daudi mosepodho . Anachak ager kuonde momukore , mi achunge kendo .
Kamano ji duto nodwar Ruoth , koda ka joma ok jo-Yahudi , ma aseluongo mondo obed joga awuon ! ”
Ruoth Nyasaye mane ohulo wechego chon ema owacho kamano . ’ . ”
Eka Jakobo nomedo wacho ni , “ An aneno ni ok onego wachand joma ok jo-Yahudi ma olokore oyie kuom Nyasaye gi chike moko matindotindo .
To onego wandiknigi barua ma nyisogi ni nyaka giritre kuom gik ma ok ler nikech gik ma kamago osechiw ni nyiseche manono . Bende kik giterre , kendo kik gicham gima ode , bende kik gicham remo .
Mano oromo , nikech nyaka nene osesom Chik Musa kuom ndalo mathoth e ut lemo , chieng’ Sabato ka chieng’ Sabato , kendo wachne ilando e mier duto . ”
Bang’ mano , joote kod jodongo , kaachiel gi jo-Kristo duto , noneno ni ber mondo giyier jomoko kuomgi odhi Antiokia gi Paulo kod Barnaba . Kuom mano , ne giyiero Juda miluongo ni Barsaba , kod Sila , mane jotend owete .
Ne gitero barua mondik ni , “ Wan joote gi oweteu madongo , wamosou uduto un owete ma ok jo-Yahudi modak Antiokia gi Siria kod Kilikia .
Wasewinjo kaka jomoko moa kuomwa osechandou gi weche mathago chunyu , to wan ne ok waorogi .
Emomiyo waduto waseneno gi chuny achiel ni ber mondo wayier jomoko waor iru , kaachiel gi Barnaba kod Paulo , ma gin owetewa mwahero ,
kendo ma osechiwo ngimagi nikech nying Ruoth Yesu Kristo .
Ero , waseoro Juda gi Sila , ma bende biro nyisou gi dhogi weche duto ma wasendiko .
En dwaro mar Roho Maler kod dwaro marwa ni mondo kik waket ting’ moro mapek kuomu mak mana chike moko mowinjore , ema onego uluw .
To chikego e magi : Kik ucham chiemo mosetimgo misango ni nyiseche manono , kendo kik ucham remo kata gima ode , bende kik uterru . Kuritoru kuom gigo duto , to unudhi nyime maber . Oritu . ”
Kamano joote noor modhi Antiokia . Ne gichoko oganda joma oyie duto , mi gimiyo baruano .
Kane gisesome , ne gidoko mamor ahinya giduto kuom jip mane giyudo .
Juda gi Sila , mane gin johul wach moa kuom Nyasaye , ne jowuoyo gi owete ka gijiwogi gi weche mang’eny , kendo gimiyogi teko .
Kane gisebet kuno kuom ndalo moromo , owete ne ogonyogi , mi gidok ka gitero mos ni joma ne oorogi .
Sila to noneno ni ber mondo odong’ kuno .
Paulo gi Barnaba ne jobet Antiokia kuom ndalo moko , mi giriwore gi jomoko mang’eny kuno kuom puonjo kendo lando Wach Maber mar Nyasaye .
Bang’ ndalo moko Paulo nowacho ni Barnaba ni , “ Wadogi mondo wane owetewa e mier duto mane walandoe Wach Ruoth , mondo wane ane kaka gibet . ”
Barnaba ne dwaro kawo Johana , ma bende iluongo ni Mariko mondo gidhigo ,
to Paulo ne oparo ni ok ber dhi kode , nikech noyudo oseweyogi Pamfulia , modok kapok gitieko tijgi .
Wachno nomiyo gidwokore matek gi Barnaba mi gipogore . Barnaba nokawo Mariko , mi okwang’ odhi Saipras .
Paulo to noyiero Sila , kendo ka ne owete osekwayonigi Nyasaye mondo oguedhgi , nowuok .
Nowuotho e piny Siria gi piny Kilikia duto , kolando wach maber , kendo otego kanyakla duto mag Kristo .
Paulo nodhi mochopo Derbe , mochweyo nyaka Lustra , kuma ne nitie japuonjre moro ma nyinge Timotheo wuod dhako ma bende ne japuonjre ma nyar jo-Yahudi . Wuon Timotheo to ne ja-Grik .
Owete duto man Lustra gi Ikonio ne wuoyo maber kuom Timotheo .
Paulo ne dwaro kawe mondo odhi kode , omiyo notere nyangu , nikech jo-Yahudi duto mane odak e gweng’no nong’eyo ni wuon Timotheo en ja-Grik .
Kane giwuotho e mier , ne gimiyo jopuonjre chike mane joote kod jodongo man Jerusalem oketo , ka gijiwogi mondo gimak chikego .
Kamano kanyakla mag jo-Kristo nomedo bedo gi yie motegno kendo kwan joma oyie bende nomedore ameda pile .
Ne giwuotho e piny Frugia gi piny Galatia , ka gilando Wach Maber . Nikech Roho Maler nokwerogi ni kik giland Wach e piny Asia .
Kane gichopo e tong piny Musia , ne gidwaro donjo e piny Bithunia , to Roho mar Yesu ne ok oyienegi .
Omiyo ne ging’ado ang’ada Musia , mi gilor nyaka dho wath miluongo ni Troa .
Otienono Paulo noneno fweny ma ja-Makedonia moro ochung’ie , ka hombe niya , “ Bi loka Makedonia mondo ikonya . ”
Kane Paulo oseneno fwenyno , ne waikore piyopiyo mondo wadhi e piny Makedonia nikech ne wang’eyo ni Nyasaye oseluongowa mondo waland Wach Maber ni jopinyno .
Ne waa Troa , mi wakwang’ tir nyaka Samothraki , to kinyne ne wachopo Neapoli .
Ne waa kanyo mwadhi nyaka Filipi , ma dala mar gweng’ mokwongo e piny Makedonia , to kendo en dala mane omi jo-Rumi mondo odagie . Ne wabet kuno kuom ndalo moko .
Chieng’ Sabato ne wawuok e dalano , mi wadhi e bath aora kuma ne waparo ni nitie kar lemo mar jo-Yahudi . Ne wabet piny , mi wawuoyo gi mon mane oyudo ochokore kanyo .
Achiel kuom joma ne winjowa ne dhako moro moa Thuatira , ma nyinge Ludia . Ne en dhako moluoro Nyasaye , kendo ne en johand nengni makwar ma nengogi tek . Ruoth noyawo chunye mondo owinj weche mane Paulo wacho .
Eka ne obatise kaachiel gi joode . Bang’ mano noluongowa e ode , kowacho ni , “ Ka useneno ni ayie adier kuom Ruoth , to biuru e oda . ” Eka nomiyo wadhi e ode .
Chieng’ moro kane oyudo wadhi kar lemo , ne waromo gi nyako moro ma misumba , mane nigi jachien mamiyo okoro wach . Ne okeloni ruodhi mage ohala mang’eny kuom hulo ni ji gik mabiro timorenigi .
Ne ojaluwo bang’ Paulo kod bang’wa kokok niya , “ Jogi gin jotich Nyasaye Maduong’ Moloyo ! Gilandonu kaka onego uyud warruok . ”
Ne otimo kamano kuom ndalo mang’eny nyaka chop Paulo nosin , mi owichore owacho ni jachiendno ni , “ Awachoni e nying Yesu Kristo ni wuog oko kuom nyakoni ! ” Eka jachien nowuok kuom nyakono mana gi sano .
To kane joma nyakono tiyonigi ofwenyo ni yo ma giyudogo ohala koro orumo , ne gimako Paulo gi Sila , mi giywayo nyaka ir jodongo e laru mar dala .
Ne gikelogi e nyim jong’ad bura ma jo-Rumi , mi giwacho niya , “ Jogi gin jo-Yahudi , to gikelo koko e dalawa !
Gipuonjo ji tim ma chikwa ok oyie mondo watim , wan jo-Rumi ! ”
Eka ji duto bende nonywakogi gi wach . Jong’ad bura nolonyo lep Paulo gi Sila ayuka , kendo ne gigolo chik mondo ochwadgi .
Kane osechwadgi malich ahinya , ne gibologi e jela , ka ginyiso jarit mondo olor nigi matek .
Mano omiyo jarit nobologi e ot ma iye , mi otweyo tiendegi e kind lodi mag yien .
Kar odiewuor tir , Paulo gi Sila noyudo lemo kendo wer ni Nyasaye , ka joma otwe mamoko to ochiko itgi winjogi .
Eka ne gipo ka piny oyiengni matek , mi mise mar jela ondekni . Gikanyono dhoudi duto noyawore , kendo nyororo mag joma notue nogonyore .
Eka jarit jela nochiew , kendo kane oneno ka dhout jela oyawore , nogalo ni joma otue duto osepondo oa , omiyo nowuodho ligangla mondo onegrego .
To Paulo nokok matek ni , “ Kik iketh dendi ! Wantie waduto ! ”
Eka jarit jela noluongo mondo okelne taya kendo nopodho e tiend Paulo gi Sila kokirni .
Bang’ mano , nogologi oko mopenjogi ni , “ Jodongo ere gima onego atim , eka akwo ? ”
Ne gidwoke ni , “ Yie kuom Ruoth Yesu , eka inikwo , kaachiel gi joodi . ”
Eka ne gipuonje Wach Ruoth , kaachiel gi ji duto mane nie ode .
E sanogo gotienono noterogi , mi odhi oluokonigi dendgi kuonde mane oridhore , eka ne obatise kaachiel gi joode duto .
Nokawo Paulo gi Sila , motero e ode , kendo nomiyogi chiemo mondo gicham . Nodoko mamor ahinya kaachiel gi joode nikech koro ne oyie kuom Nyasaye .
Kinyne gokinyi , jong’ad bura nooro askechegi gi wach mondo ogony jootego odhi .
Jarit jela nonyiso Paulo ni , “ Jong’ad bura oseoro wach ni mondo ogonyu , omiyo koro wuoguru udhi gi kue . ”
To Paulo nowacho ni askechego niya , “ Nyoro gichwadowa e nyim ji , maonge ketho moyudwago , to wan jo-Rumi ! Bende nyoro gibolowa e jela , to koro ere gima omiyo gidwaro golowa ling’ling’ ? Ooyo , gibi abiya mondo gigolwa giwegi . ”
Askechego nodhi onyiso jong’ad bura wechego , mi ne gidoko maluor ka giwinjoni Paulo gi Sila gin jo-Rumi .
Omiyo ne gidhi mi giywagorenigi , eka ne gigologi oko , kendo ne gisayogi mondo gia e dalagi .
To Paulo gi Sila ne jowuok e jela , mi jodhi e od Ludia , kendo kane gisechokore gi owete kuno mi gitego chunygi , ne giwuok gia .
Paulo gi Sila noluwo yor Amfipoli gi Apolonia mi gitundo Thesalonika , kuma ne nitie od lemo mar jo-Yahudi ,
Kendo Paulo nodhi e od lemo kaka ne ojatimo . Kuom Sabato adek maluwore nowuoyo gi ji kuom weche mondiki e Muma ,
koelonigi tiend wechego , kendo onyisogi ni Mesia nyaka ne sandi , mi chier a kuom joma otho . Nopuonjogi ni , “ Yesu ma awuoyonu kuomeni e Mesia . ”
Jomoko kuomgi noyie wachno , modokni Paulo gi Sila . To bende ji mang’eny ma ok jo-Yahudi , to oluoro Nyasaye , noyie kodgi , kaachiel gi mon buora mong’ere .
To nyiego nomako jo-Yahudi , mi gidhi giwako jomoko ma acheje mabayo abaya e wang’ yore , mi ochoko oganda maduong’ . Kamano ne gimiyo dala duto otimo koko , kendo ne gimuomore e od ng’at moro ma nyinge Jason , ka gidwaro golo Paulo gi Sila oko ir ji .
To kane ok ginwang’ogi , ne giywayo Jason gi owete moko oko , mi gitero ir jodong buch dala , ka gikok ni , “ Jogi oseketho piny kuonde duto , kendo koro gisebiro ketho dalawa ka ,
to Jason ema oketogi e ode . Giduto giketho chik Kaisar , ka giwacho ni nitie Ruoth machielo ma nyinge Yesu . ”
Wechego nomiyo oganda mane osechokoreno ogoyo koko , mi kokono obwogo jodong buch dala ,
mi gimiyo Jason gi joge ochulo pesa ma gisingorego ni ok ginichak gikel koko kendo . Bang’ mano ne giweyogi gidhi .
Gikanyono mane piny oyusoe , owete nonyiso Paulo gi Sila mondo odhi Beria , kendo kane gichopo kuno ne gidhi e od lemo mar jo-Yahudi .
Jo-Yahudi mane odak kuno ne nigi chuny mathuolo moloyo mago mane odak Thesalonika . Ne gichiko itgi mi giwinjo wach gi chuny moyangore chuth , kendo ne gisomo Muma pile mondo gine ane ka weche Paulo gin adier .
Kuom mano ji mathoth kuomgi noyie kuom Kristo , kaachiel gi jomoko buora ma ok jo-Yahudi . Ne gin chwo kaachiel gi mon moko mong’ere .
To kane jo-Yahudi man Thesalonika owinjo ni Paulo oselando Wach Nyasaye Beria bende , ne gidhi kuno , mi gikelo koko , kendo giketho chuny ji .
Gikanyono owete nogolo Paulo mondo odhi e dhonam . Sila gi Timotheo to ne odong’ adong’a Beria .
Joma ne okowo Paulo notere nyaka Athens , eka Paulo nowachonigi mondo ginyis Sila gi Timotheo obi ire piyopiyo , mi jogo nodok Beria .
Kane pod Paulo rito Sila gi Timotheo Athens , nosin ahinya koneno kaka jodalano oketo chunygi kuom kido mag nyiseche manono .
Mano omiyo nowuoyo e od lemo gi jo-Yahudi kod joma ok jo-Yahudi mane oluoro Nyasaye , kendo pilepile nowuoyo kuom Wach Nyasaye gi joma oyudo e laro mar dalano .
Jorieko moko mag jo-Epikurio kod jo-Stoiko bende ne joloso kode . Moko kuomgi ne jowacho niya , “ Jawach thoreni koro dwaro wacho ang’o ? ” Moko to nowacho ni , “ Onenore jaland wach nyiseche moko ma wakia . ” Ne giwacho kamano nikech nolando Wach Maber kuom Yesu , kendo kuom chier .
Omiyo ne giluonge mondo odhi kodgi e buch jodonggi machokore e got Areopago , eka ne gipenje niya , “ Diyie inyiswae tiend puonj manyien ma iwachoni ?
Wawinjo kiwacho weche moko mayoreyore , omiyo dwaher ng’eyo tiendgi . ”
( To ung’eyo ni jo-Athens kod jopinje mamoko mane odak kuno oketo chunygi mana kuom goyo mbaka mar gimoro amora manyien )
Eka Paulo nochung’ e nyim buch jo-Areopago , mowacho niya , “ Un jo-Athens , aneno ni un joma oketo chunygi ahinya e wach lemo ,
nikech kane awuotho e dala ka , mi arango kuondeu mag lemo , to ne aneno kendo-mar-misango mondikie ni , ‘ KENDONI OKET NI NYASAYE MA OK ONG’E . ’ . To Nyasaye mulamo ma ok ung’eyono ema koro anyisou wachne .
Nyasaye mane ochueyo piny kod gik moko duto manie iye , e Ruodh polo gi piny , kendo ok odag e Hekalu ma dhano ogero .
To bende kata obedo ni oyie mondo dhano otine , to onge gima ochando , nikech en owuon ochiwo ngima kod gik moko duto ni ji duto .
“ Nochueyo ng’at achiel , mi omiyo ogendini duto owuok kuome . En owuon ema noseketonigi ndalo mag loch , kod tong’ pinje ma gidakie .
Ne otimo kamano mondo ji omanye , eka dipo ka giyude . To chutho ok en mabor gi ng’ato ka ng’ato kuomwa ,
nikech kuome ema wadakie , kendo ema wawuothoe , bende ema wantie , mana kaka jondikou moko nowachoni , ‘ Wan bende wan nyithindi . ’ .
“ To koro kaka wan nyithind Nyasaye , ok onego wagal ni kit Nyasaye chalo gi kido moro amora molos gi dhahabu kata gi fedha kata gi kidi ma dhano molony kuom tichne oloso gi riekone .
Nyasaye ne ok odewo richo mane ji osebedo ka timo e ndalo mane ok ging’eyo dwarone . To koro osegolo chik ni ji duto kuonde duto , mondo olokre owe richogi ,
nimar oseketo chieng’ ma obiro miyo ng’at moseyiero ng’adoe bura gi adiera . Bende osenyiso ji duto malong’o ni obiro timo kamano , kuom chiero ng’atno a kuom joma otho . ”
Kane giwinjo kaka Paulo wuoyo kuom tho mar joma otho , moko kuomgi nojare , to moko nowachone ni , “ Yie iwachnwae wachni kendo , mondo wawinji . ”
Eka Paulo nowuok oa e bura .
To jomoko nodokne , kendo noyie kuom Kristo . Achiel kuomgi ne Dionusio ma jabuch Areopago , kod dhako moro ma nyinge Damar , kaachiel gi jomoko bende .
Bang’ mano Paulo noa Athens modhi Korintho .
Kuno nonwang’oe ja-Yahudi moro monywol Ponto , ma nyinge Akula , gi Priskila chiege , mane oyudo joa Italia machiegni , nikech ruoth Klaudio nosegolo chik mondo jo-Yahudi duto oa Rumi . Paulo nodhi irgi ,
mi odak kodgi , kendo otiyo kodgi nikech en bende ne en jatwang’ hema mana kaka gin .
Ne opuonjo e od lemo mar jo-Yahudi kod jo-Grik bende mondo oyie ni gima owacho en adier .
Kane Sila gi Timotheo josebiro koa Makedonia , Paulo noweyo tich tueng’o , mi ochiwore ni lando Wach Maber kende , konyiso jo-Yahudi ni Yesu e Mesia .
To kane gidagi wachne , kendo gichako yanye , noteng’onigi lepe , kosiemogi niya , “ Ka ulal , to mano nobed wachu uwegi ! Anto aonge wach kanyo . Chakre kawuono adhi ir joma ok jo-Yahudi . ”
Eka noweyogi , modhi e od ng’at moro ma ok ja-Yahudi ma nyinge Tito Justo . Ne en ng’at moluoro Nyasaye , kendo ode ne okiewo gi od lemo .
To Krispo mane jatend od lemo noyie kuom Ruoth , gi joode duto , kendo jo-Korintho mamoko mang’eny bende nowinjo wach Nyasaye mi oyie kendo obatisi .
Chieng’ moro , Ruoth nowacho ni Paulo e fweny gotieno niya , “ Kik ibed maluor , to wuo awuoya mak iling’ ,
nikech an kodi , kendo onge ng’ama nobuki mondo otimni gimoro marach , nimar ji mang’eny manie dalani gin joga . ”
Omiyo Paulo nodak kuno kuom higa achiel gi nus ka puonjo ji Wach Nyasaye .
To kane Galio odoko ruodh Akaya , jo-Yahudi nochokore , mi omwomore kuom Paulo , moter e bura ,
mi gidonjone ka giwacho niya , “ Ng’atni loko ji mondo olam Nyasaye e yo ma ok owinjore gi chik ! ”
To kane oyudo Paulo dwaro wuoyo , Galio nowacho ni jo-Yahudi niya , “ Yaye , un jo-Yahudi , ka da bed ni wachuni en wach ketho chik , kata wach tim achaya , to da en kare mondo awinju .
To ka en mana mbaka kuom puonj gi nying moko kod chiku uwegi , to dhi uru ulose mana un kendu ! Adagi yalo weche ma kamagi ! ”
Bang’ mano , noriembogi gia e od bura .
Eka giduto ne gimako Sosthene , ma jaduong’ od lemo , mi gichwado e nyim bura , to Galio ne ok odewo gima gitimo kata matin .
Bang’ wechego , Paulo nobet Korintho gi owete kuom ndalo mang’eny , eka nogoyonigi oriti , mi okwang’ odhi Siria ka gin gi Priskila kod Akula . Kane pok gikwang’ gidhi , ne oliel wiye Kenkrea , nikech kuong’ruok moro mane osekuong’orego .
Ne gichopo Efeso , mi owere gi Priskila kod Akula . Eka nodhi e od lemo , mi owuoyo gi jo-Yahudi kuom Wach Nyasaye .
To kane gikwaye mondo omed bedo kodgi mondi , notamore ,
mi ogoyonigi oriti , kowachonigi ni , “ Nachak aduog iru , ka Nyasaye oyie . ” Eka nokwang’ oa Efeso .
Kane ogowo Kaisaria , nodhi Jerusalem , mi omoso kanyakla mar jo-Kristo man kuno . Bang’ mano nochweyo Antiokia ,
to bang’ bedo kuno kuom ndalo moko noa , mi owuotho e gwenge duto man Galatia gi Frugia , kotego chuny jopuonjre duto .
Ja-Yahudi moro monywol Aleksandria ma nyinge Apolo , nobiro Efeso . Ne en ng’ama ong’eyo wuoyo maber ahinya , kendo Muma bende nong’eyo maber .
Nosepuonjore wach Yor Ruoth , kendo nopuonjo wach Yesu kare koketo chunye . To kata kamano , nong’eyo mana batiso mar Johana kende .
Ne ochako puonjo gi chir e od lemo , to kane Akula gi Priskila jowinje , ne gikawe , mi gitere dala , kendo ne gipuonje Yor Nyasaye maber moloyo .
Bang’e Apolo ne dwaro ng’ado nam mondo odhi Akaya , omiyo owete man Efeso nojiwe , kendo ne gindiko ni jopuonjre man kuno mondo orwake . Kane ochopo kuno , ne okonyo joma oyie ahinya kuom ng’wono mar Nyasaye ,
nikech nosiko koloyo jo-Yahudi chuth gi wach , kendo konyisogi ratiro kaka Muma wacho ni Yesu e Mesia .
Kane Apolo ni Korintho , Paulo nowuotho e pinje ma iye , kalando Wach Maber , mi ochopo Efeso , kuma nonwang’oe jopuonjre moko .
Nopenjogi ni , “ Nunwang’o Roho Maler kane udoko joma oyie koso ? ” To ne gidwoke ni , “ Pok wasewinjoe ngang’ ni Roho Maler nitie . ”
Eka Paulo nopenjogi ni , “ To ne obatisu gi batiso mane ? ” Ne gidwoke ni , “ Nobatiswa gi batiso mar Johana . ”
To Paulo nowachonigi niya , “ Johana nobatiso ji gi batiso manyiso ni giselokore giweyo richogi . Bende nopuonjogi ni mondo giyie kuom Jal mabiro luwo bang’e , tiende ni Yesu . ”
Kane giwinjo wachno , ne obatisgi e nying Ruoth Yesu .
Eka Paulo noketo lwete kuomgi , mi Roho Maler obiro kuomgi . Ne giwuoyo gi dhok mayoreyore , kendo ne gihulo weche moa kuom Nyasaye .
To kar rombgi duto ne ji apar gariyo .
Kuom dueche adek , Paulo nodhi e od lemo mar jo-Yahudi pile , kendo nowuoyo gi chir , kotemo loko ji mondo oyie ni gima onyisogi kuom Loch Nyasaye en adier .
To moko kuomgi chunygi ne tek modagi ye , kendo oloso marach kuom Yor Kristo e nyim chokruok duro . Kuom mano , Paulo noweyogi mokawo jopuonjre odhigo , to nowuoyo kodgi pilepile e od somo mar ng’at moro ma nyinge Turano .
Notimo kamano kuom higni ariyo , omiyo jo-Yahudi gi joma ok jo-Yahudi duto mane odak e piny Asia nowinjo wach Ruoth .
Nyasaye nomiyo Paulo otimo honni madongo miwuoro !
Kata mana kitembni mag wich kod lep tich mane osegere kuome ne itero ni joma tuo mi changi , kendo jochiende maricho wuog kuomgi .
To jo-Yahudi moko mane wuotho koni gi koni ka golo jochiende bende notemo luongo nying Ruoth Yesu ka gigolo jochiende . Ne giwacho niya , “ In jachien marach , agoli e nying Yesu ma Paulo lando . ”
Jadolo moro maduong’ mar jo-Yahudi ma nyinge Skewa ne nigi yawuowi abiriyo mane timo kamano .
To jachien nodwokogi ni , “ Ang’eyo Yesu , kendo Paulo bende ang’eyo . To unto un ng’a gini ? ”
Eka ng’at man gi jachienno nopor kuomgi , mohewogi giduto , mi ne giringo gia e ode duge , ka gihinyore marach .
Jo-Yahudi kod joma ok jo-Yahudi duto mane odak Efeso nowinjo wachno , mi luoro maduong’ omakogi , kendo nying Ruoth Yesu nomedo yudo duong’ .
Ji mang’eny kuom joma oyie nobiro , mi ohulo ratiro kendo onyiso timbe mag ajuoke mane osebedo ka gitimo .
Jomoko kuom joma ne osebedo ka timo timbe ajuoke bende nochoko kitepegi mag thieth kaachiel , mowang’o e nyim ji duto . Ne gikwano nengo kitepe mowang’go duto mi ginwang’o ni oromo siling’ alufu mia abich .
Kuom yore machalo kamago , Wach Ruoth nosiko ka landore alanda , kendo medore gi teko .
Kane gigo osetimore kamano , Paulo noneno ni mondo owuoth e piny Makedonia gi piny Akaya kolando Injili , bang’e ochwe nyaka Jerusalem . Nowacho niya , “ Ka asedhi kuno , to onego adhi Rumi bende . ”
Kuom mano , nooro Timotheo gi Erasto ma ariyo kuom joma ne konye , mondo odhi Makedoniia . En to nodong’ e piny Asia kuom ndalo moko .
E ndalogo , ne nitie koko maduong’ Efeso kuom wach Yor Ruoth .
Ng’at moro ma nyinge Dematrio mane jatheth fedha , ne loso kido mag hekalu mar nyasaye madhako miluongo ni Artemi , kendo tichneno ne kelo ni jotich ohala maduong’ .
Omiyo nochoko jotichgo kanyakla , kaachiel gi jomoko ma bende tijgi ne chal gi margi , mi owachonigi niya , “ Jowetewa , ung’eyo ni tijwani ema kelonwa mwandu maber .
To uneno kendo uwinjo uwegi gima jal miluongo ni Pauloni timo ! Opuonjo ji ni nyiseche ma dhano ema oloso , ok gin nyiseche kata matin , kendo wechenego oseywayo ji mang’eny mi oyie kode . To mano ok timre mana e Efeso kaeri kende , to ochiegni landore e piny Asia duto .
Koro en wach marach ni ji biro chayo tijwani , to bende gibiro chayo hekalu mar Artemi ma nyasaye madhako marahumani ! Kendo mano dimi duong’ duto ma nyasachwa nigo lala nono , to en e nyasaye ma jo-Asia duto kod piny ngima lamo ! ”
Kane jogo owinjo wechego , mirima mager nomakogi , kendo ne gigoyo koko niya , “ Artemi mar jo-Efeso duong’ ! ”
Kokono nolandore e dala duto , kendo ne gimako Gayo gi Aristarko ma jo-Makedonia mane jowuodh Paulo , mi gimuomorego giduto kar tugo .
Paulo ne dwaro dhi mondo olos kodgi , to jopuonjre ne ok oyiene .
Jodong Asia moko ma osiepene bende nokowo ne wach kakwaye ni kik odonj kar tugo .
E kindeno chokruok duto nonjawni . Jomoko ne kok ka wacho gimoro achiel , to moko bende kok ka wacho gima chielo , nikech ji mang’eny ne ok ong’eyo gima omiyo gisebiro e chokruok .
To jomoko kuomgi nogalo ni Aleksander ema oluongo chokruok , nimar ne gineno ka jo-Yahudi chwale odhi e nyim ji . Ne oting’o bade mondo opie ji , kodwaro losonigi ,
to kane gifwenyo ni en ja-Yahudi , ne gigoyo koko matek giduto , ka giwacho niya , “ Artemi mar jo-Efeso duong’ ! ” Ne gitimo kamano kuom kinde madirom seche ariyo .
To bang’e jagoro marito dalano nopieyo ji , mi owachonigi niya , “ Un jo-Efeso , ere ng’ato ma ok ong’eyo ni dala jo-Efeso orito hekalu mar Artemi marahuma , kod kidi milamo mane olwar oa e polo ?
Mago gin weche ma onge ng’ama nyalo kwero , omiyo nyaka uhoru mos , mak umuomoru utimo gimoro .
Usekelo jogi kaeri , to ok gisekwalo hekalu , bende ok giseyanyo nyasachwa .
To kapo ni Demetrio kod jotheth fedha wetene nigi wach moro ma gidwaro donjogo ni ng’ato , to nitie od bura , kod ndalo ma jong’ad bura yaloe . Omiyo kuno ema mondo ng’ato odonjnie wadgi .
To ka nitie wach moro machielo mudwaro loso to nyaka lose e chokruok moriwo ji duto , kaka chik dwaro ,
nikech gima otimore e chokruokni kawuono nyalo miyo donjnwa kuom kelo koko , kendo ok dwayud wach mwaduoko , nimar otimore kayiem nono ! ”
Kane osewacho wechego , ne ogonyo joma ne ochokore mondo oa .
Kane koko orumo , Paulo nochoko jopuonjre kaachiel , mi ogoyonigi oriti , kojiwogi gi weche matego chuny . Eka nowuok odhi Makedonia .
Ne owuotho e gwengego kolando Wach Maber , kendo kojiwo owete gi weche mang’eny . Bang’e nochweyo nyaka piny Gris ,
mi obet kuno kuom dueche adek . Ne oyudo oikore mondo oidh yie odhi Siria , to nofwenyo ni jo-Yahudi chano mondo onege , omiyo ne oneno ni mondo odog chien gi yo mang’ado Makedonia .
Ne gidhi gi Sopater wuod Puro ja-Beria , gi Aristarko kod Sekundo ma jo-Thesalonika , gi Gayo ja-Derbe , kod Timotheo gi Tukiko kod Trofimo ma jo-Asia .
Jogo notelo nyimwa mi giritowa Troa .
To bang’ Sap Makati ma ok ketie Thowi , ne wakwang’ kwaa Filipi kendo bang’ ndalo abich ne wachopo irgi Troa mi wabedo kuno kuom ndalo abiriyo .
Chieng’ mokwongo bang’ Sabato , tiende ni chieng’ Ngeso godhiambo , ne wachokore mondo wacham Sap Ruoth . To kaka Paulo ne ikore ni kinyne oa , nopuonjo nyaka dier odiewuor .
To ne nitie teyni mang’eny e ot manie gorofa malo , kama ne wachokoree .
Wuowi moro ma nyinge Yutiko nobet e dirisa , mi nindo ochako tere mosmos , kendo kaka Paulo nodhi nyime gi puonjo , e kaka Yutiko bende nindo ne medo tero . Bang’e achien , nindo nokawe chuth mi opodho piny , koa e gorofa mar adek , ne gilor , mi giting’e kosetho .
Eka Paulo bende nolor piny , mi oumore kuome mokwake , kendo owachonigi niya , “ Weuru ywak ! Osedoko mangima . ”
Eka ne odok malo , mi opogonigi Sap Ruoth , kendo kane osechiemo nomedo wuoyo kodgi aming’a nyaka piny oru eka oa .
To ne gikawo wuowino mi gidwoko dala kangima , kendo mano nodwogo chunygi ahinya .
Wan to ne watelo wadhi e yie , mi wakwang’ nyaka Asos , kuma ne wadhi kawoe Paulo kaka nosenyisowa , nikech en nodwaro wuotho kolworo oko gi tiende .
Kane wayudore kode Asos , ne warwake e yie , eka ne wadhi nyaka Mitulene .
Ne wakwang’ waa kuno ka kinyne watundo e bath Kios , to oruchane ne warawo Samos , kendo orue machielo ne watundo Mileto .
Paulo noneno ni mondo okwang’e okadh Efeso , kik obudh e piny Asia , nikech noreto kogeno ni kanyalore to mondo chieng’ Pentekost oyude ka en Jerusalem .
To kane Paulo ni Mileto , nooro wach Efeso , moluongo jodong kanyakla mar jo-Kristo man kuno .
Kane gibiro ire , nowachonigi niya , “ Un uwegi ung’eyo kaka abet kodu ndalo duto , chakre chieng’ mane akwongo biroe Asia .
Ne atiyo ni Ruoth gi chuny mamuol chuth , ka pi wang’a chuer , kendo ka aneno masiche nikech gik maricho mane jo-Yahudi chano timona .
Bende ung’eyo kaka ne ok aluoro nyisou gimoro amora ma dikonyu , ka apuonjou e lela kendo e uteu .
Ne ahulo ni jo-Yahudi kod joma ok jo-Yahudi ratiro ni mondo gilokre giwe richogi giduog ir Nyasaye , kendo giyie kuom Ruodhwa Yesu .
To koro neuru , adhi Jerusalem ka Roho Maler otelona , to ok ang’eyo gima dhi tima kuno .
Mak mana ni Roho Maler osenyisa e dala ka dala ma asedhiye ni tuech gi sand ema orita .
To an ok akwan ngimana ka gimoro kata matin , to adwaro mana ni mondo achop wuodha , kendo atiek tich mane Ruoth Yesu omiya mondo ati , ma en hulo Wach Maber mar ng’wono mar Nyasaye .
“ To koro ang’eyo ni un duto mane awuotho e kindu kalando Wach Loch Nyasaye , ok unuchak une wang’a kendo .
Emomiyo ahulonu tinende ni , ka ng’ato kuomu olal , to mano ok nobed wachna ,
nimar ne ok aluoro hulonu gik moko duto ma Nyasaye dwaro timo .
To tang’uru , kendo rituru kueth duto ma Roho Maler osemiyou mondo uriti . Beduru jokwath mag kanyakla mar joma oyie kuom Nyasaye mane ong’iewo gi remb Wuode owuon .
Ang’eyo ni ka asea , to ondiegi mangemo nodonj e dieru , kendo ok giniwe kueth ngang’ !
Ndalo biro ma jomoko nowuogie kuomu , mi puonj weche ma miriambo mondo giywago jopuonjre oluwgi .
Emomiyo tang’uru , kuparo ni kuom higni adek , odiechieng’ gotieno , ne ok aweyo mak asiemo ng’ato ka ng’ato kuomu ka pi wang’a chuer .
“ To koro aketou e lwet Nyasaye , kendo akwayo mondo wach ng’wonone oritu . En ema onyalo dongou , mi omiu mwandu mokan ni jo-Nyasaye duto .
Ne ok agombo fedha kata dhahabu kata law ng’ato .
Un uwegi ung’eyo kaka asetiyo gi luetenagi , mi ayudo gik moko mane achando , kod mago mane joma ni koda ochando .
Ne atimo kamano mondo anyisugo ni mano e kaka nyaka wati matek mondo wakonygo joma oyomno , kwaparo wach mane Ruoth Yesu owuon owacho ni , ‘ Chiwo kelo gueth moloyo kawo . ’ . ”
Kane Paulo osetieko wuoyo , ne ogoyo chonge piny , molemo kodgi giduto .
Ne giywak ahinya giduto mi gipodho kuome , kendo gigoyone oriti ka ginyodhe .
Ne wagoyonegi oriti , mi waidho yie , kendo kane wasekwang’ kwachiko nyimwa tir , ne wachopo Kos . To kinyne ne watundo Rodo , kendo kwaa kanyo ne wadhi Patara .
Kuno ne wanwang’oe yie madhi e piny Foinike , mwadonjoe kendo wachako kwang’ .
Kane wachopo kama ne wanyalo nenogo Saipras , ne waweye bat koracham , mi wakwang’ wadhi Siria , eka ne wagowo Turo , kuma ne idhi golie gik mane yie oting’o .
Ne wamanyo jopuonjre kuno mwayudo kendo ne wabet kodgi kuom juma achiel . To kuom teko mar Roho , ne gisiko ka ginyiso Paulo mondo owe dhi Jerusalem .
To kane ndalo mane wadwaro bet kodgi orumo , ne wawuok mi wadhi nyime gi wuodhwa . Giduto kaachiel gi mondgi kod nyithindgi ne gikowowa nyaka dhonam , mi waduto ne wagoyo chongwa piny kanyo , kendo walamo Nyasaye .
Eka ne wagoyonigi oriti , mi waidho yie , to gin ne gidok dala .
Ne wadhi nyime gi kwang’ ka waa Turo , mi wachopo Potolomai , kuma ne wamosoe owete , mi wabet kodgi kuom ndalo achiel .
Kinyne ne wawuok mi watundo Kaisaria , kendo ne wadhi e dala Filipo , ma jaland Wach Maber , mane achiel kuom ji abiriyo mane oyier Jerusalem kande , mi wabet kode .
Ne en gi nyiri ang’wen ma pok okendi , mane johul wach moa kuom Nyasaye .
Kane koro wasegwaro kuno , jahul wach moro ma nyinge Agabo nobiro irwa , koa Judea .
Ne okawo okanda Paulo , mi otweyogo lwetene gi tiendene owuon , kowacho niya , “ Roho Maler owacho ni jo-Yahudi man Jerusalem notue wuon okandani mana kama , kendo ginikete e lwet joma ok jo-Yahudi . ”
Kane wawinjo wachno , wan kaachiel gi jogweng’no ne wakwayo Paulo ni mondo owe dhi Jerusalem .
To Paulo nodwokowa niya , “ Utimo ang’o , kuywak kendo utemo mondo uneg chunya ? An aseikora mondo otueya , kata mondo atho Jerusalem nikech nying Ruoth Yesu ! ”
To kaka ne ok wanyal loko chunye , ne waweye , ka wawacho ni , “ Gima Ruoth dwaro ema mondo otimre . ”
Kane wasebet kuno kuom ndalo moko , ne waikore mi wawuok wadhi Jerusalem .
Jopuonjre moko moa Kaisaria bende nodhi kodwa mi oterowa e dala ja-Saipras moro ma nyinge Manason , mane wadhi dakgo . Ng’atno nosebedo japuonjre kuom ndalo mathoth .
Kamano ne wachopo Jerusalem , mi owete orwakowa gi mor .
Kinyne Paulo nodhi mondo one Jakobo . Wan bende ne wadhi kode , kendo jodong jo-Kristo bende ne ni kanyo .
Paulo nomosogi , eka nonyisogi gik moko duto achiel kachiel mane Nyasaye osemiyo otimo e kind joma ok jo-Yahudi .
Bang’ winjo wechego , ne gimiyo Nyasaye duong’ eka ne giwachone Paulo ni , “ Owadwa , ineno kaka jo-Yahudi gana gi gana oseyie kuom Yesu , kendo giduto giketo chunygi matek kuom rito Chik Musa .
To osenyisgi ni in isebedo kipuonjo jo-Yahudi duto modak e pinje mamoko mondo owe Chik Musa , kinyisogi mondo kik giter nyithindgi nyangu , kendo kik giluw tim kwerewa .
To koro watim ang’o , nikech gibiro winjo maonge kiawa ni isebiro ?
We wanyisi gima onego itim . Wan gi ji ang’wen kaeri ma osekuong’ore .
Dhiyo mondo ipuodhri kaachiel kodgi , kendo ichulnegi nengo mag misengni ma onego gichiw kapok olielgi kaka ranyisi ni gisetieko kuong’ruokgi . Kamano ji duto biro ng’eyo ni gik moko duto ma gisewinjo kuomi ok gin adier , kendo gibiro ng’eyo ni in bende iluwo mana Chik Musa .
To kuom wach joma ok jo-Yahudi , wasendikonigi barua ma wanyisogigo ni waseneno ni mondo kik gicham chiemo ma otimgo misango ni nyiseche manono , kata kik gicham remo kata gimoro mode . Bende kik giterre . ”
Omiyo kinyne Paulo nokawo jogo , mi opuodhore kaachiel kodgi . Eka nodonjo e Hekalu , mi onyiso jodolo kinde ma puodhruok biro rumoe , mi tim ni ng’ato ka ng’ato kuomgi misango .
Kane ndalo abiriyo mag puodhruok chiegni rumo , jo-Yahudi moko moa e piny Asia noneno Paulo e Hekalu . Ne githuo ji duto kode , mi gimake
ka gikok niya , “ Jo-Israel , konywauru ! Ma eri e ng’at mawuotho kuonde duto kapuonjo ji duto mondo obed mamon gi ogandawa mar jo-Israel , gi Chik Musa , kod Hekaluni . To koro sani osekelo koda ka joma ok jo-Yahudi e Hekalu , mi odwanyo Kama Lerni ! ”
Ne giwacho kamano nikech ne giseneno Trifimo ja-Efeso ka jonigi Paulo Jerusalem , omiyo ne giparo ni Paulo osekele e Hekalu .
Wachno nomiyo koko omwoch e Jerusalem duto , kendo ji noringo kaachiel , mi omako Paulo oywayo oko e Hekalu , kendo gi kanyono dhoranga Hekalu nolor .
Ne gidwaro nego Paulo , to gie sano jaduong’ oganda lweny jo-Rumi noyudo wach ni Jerusalem duto otimo koko .
Omiyo nokawo jatend lweny moko gi askeche piyopiyo , mi oringo odhi ir jogo . To kane ji onene gi jolweny , ne giweyo goyo Paulo .
Jaduongno nodhi ir Paulo , mi omake , kendo ogolo chik mondo otweye gi nyoroche ariyo . Eka ne openjo ji ni , “ En ng’a ? To ang’o ma osetimo ? ”
Jomoko e ogandano nokok kawacho gimoro achiel , to moko bende wacho gima chielo . Koko ne ng’eny ahinya , ma jaduong’no ne ok nyal ng’eyo malong’o gima osetimore , omiyo nonyiso joge mondo oter Paulo kama askeche odakie .
To kane gichopo kode e raidhi midonjogo kanyo , ne giting’e malo nikech ogandano ne ger ahinya .
Ne giluwogi giduto , ka gikok ni , “ Negeuru ! ”
Kane gichiegni donjo kod Paulo kama askeche odakie , Paulo nokwayo jaduong’ lweny niya , “ Diyie awachie wach moro kodi ? ” Eka jaduong’ nopenje ni , “ Ing’eyo dho Grik ?
Kara ok in ja-Misri ma yande okelo koko ndalo moko mokadho , mi okawo jomahundu mia ang’wen , odhigo e thim . ”
To Paulo nodwoke ni , “ An ja-Yahudi monywol Tarso , dala marahuma , manie piny Kilikia . To asayi , yiena awuo gi jogi . ”
Jaduong’ lweny noyiene , omiyo nochung’ e raidhi , mi oting’o lwete ni ji . Kane giseling’ , nochako wuoyo kodgi gi dhogi giwegi kowacho niya ,
“ Owetena gi wuonena , winjuru ane weche ma anyisougo ni ok asetimo gimoro marach . ”
Kane giwinjo kowuoyo kodgi gi dho Hibrania kamano , ne giling’ thi , mi Paulo nodhi nyime kowacho niya ,
“ An ja-Yahudi , monywol Tarso e piny Kilikia , to Jerusalem kaeri ema adongoe , ka an japuonjre Gamaliel . Ne apuonjora maber kaka onego arit Chik kwerewa e yo makare , kendo ne achiwora ni tich Nyasaye mana kaka un duto uchiworu kawuononi .
Ne asando chwo gi mon mane luwo Yor Ruodhni , mi anego moko kuomgi , to moko aketo e jela .
Jadolo maduong’ kaachiel gi buch jodongo duto nyalo nyiso ni awacho adier , nikech ne gimiya barupe ma gindiko ni jo-Yahudi wetena man Damaski , mi ne awuok mondo adhi kuno amak joma luwo Yorno akel Jerusalem kotue mondo osandi .
“ To kane oyudo awuotho , ka koro achiegni chopo Damaski kar odiechieng’ tir , ler marieny nong’angni molwora .
Ne apodho piny mi awinjo dwol moro kawachona ni , ‘ Saulo ! Saulo ! Isanda nang’o ? ’
Eka ne apenjo ni , ‘ In ng’a Ruoth ? ’ Ne odwoka ni , ‘ An Yesu ja-Nazareth ma isando ! ’
Joma ne wan-go noneno lerno , to ne ok giwinjo dwond ng’ama ne loso kodano .
Ne apenjo niya , ‘ Ere gima datim , Ruoth ? ’ Eka Ruoth nowachona ni , ‘ A malo idhi Damaski , kuma ibiro nyisie gik moko duto ma aseyieri mondo itim . ’ .
Ne alokora muofu nikech ler mang’angnino , omiyo jowuodha ne otaya gi lweta motera Damaski .
“ Ne nitie ng’at moro ma nyinge Anania mane ng’ama odimbore ahinya kaka Chik Musa dwaro , kendo mane jo-Yahudi duto modak Damaski ogeno .
Ne obiro ira mochung’ buta , kendo owacho na ni , ‘ Owadwa Saulo ! Chak inen kendo ! ’ Gikanyono ne achako aneno , mi ang’iye .
Eka ne owachona niya , ‘ Nyasaye ma Nyasach kwerewa oseyieri mondo ing’e gima odwaro , kendo ine Jatichne Makare kendo iwinj dwonde owuon kowuoyo kodi .
Osetimo kamano mondo ibed jatichne , kinyiso ji duto gik ma iseneno kendo isewinjo .
To koro ere gima pod irito ? A malo obatisi , mondo olwokni richoni , kiluongo nying Ruoth . ’ .
“ Ne adok Jerusalem , kendo kane oyudo alemo e Hekalu , ayula wang’ ne otera ,
mi aneno Ruoth e fweny , kowachona ni , ‘ Reti ia Jerusalem piyo , nikech joma odak ka ok nyal yie weche ma iwacho kuoma . ’ .
An to ne adwoke ni , ‘ Ruoth , ging’eyo malong’o ni an ema ne abet kadhi e ut lemo duto , mi amako joma oyie kuomi , kendo agoyo .
Bende kane oneg Stefano mane hulo weche kuomi , ne antie , kendo ne ayie gi nekne , bende ne arito ni joma ne onege lepgi . ’ .
To Ruoth nowachona ni , ‘ Dhiyo nikech abiro teri kuonde maboyo ir joma ok jo-Yahudi . ’ . ”
Ji noseyudo obet kawinjo weche Paulo , to kane ochopo e wachno , ne gikok matek niya , “ Negeuru ! Ng’at ma kama ok owinjore obed mangima ! ”
Ne gimedo kok matek ka gikwadho lepgi , kendo gikiro buru e kor yamo ,
nyaka jaduong’ lweny nogolo chik mondo otere kama askeche odakie , ochwade kinonego gima omiyo ji kok kamano nikech en .
To kane gisetueyo Paulo mondo gichwadi , Paulo nopenjo jatend askeche mane ochung’ kanyo ni , “ Bende chik oyie mondo ochwad ng’at ma ja-Rumi kata ka pok oyale mi bura oloye ? ”
Kane jatelono owinjo kamano , nodhi ir jaduong’ lweny mopenje ni , “ Ang’o ma idwaro timoni ? Jali en ja-Rumi ! ”
Eka jaduong’ lweny nobiro ir Paulo mopenje ni , “ Nyisa ane ! In ja-Rumi koso ? ” Paulo nodwoke ni , “ Ee an . ”
To jaduong’ lweny nowacho ni , “ An ne adoko ja-Rumi mana ka achulo pesa mang’eny ! ” Paulo to nonyise ni , “ An to an ja-Rumi hie . ”
Gikanyono joma ne dwaro chwade noa kuome , kendo jaduong’ lweny bende nodoko maluor kane ofwenyo ni en ja-Rumi .
To jaduong’ lweny ne dwaro ng’eyo malong’o gima omiyo jo-Yahudi donjo ni Paulo , omiyo kinyne nogolo chik mondo ogony nyororo mane otueyego . Eka noluongo jodolo madongo kod jokanyo duto mag bura maduong’ mar jo-Yahudi mondo ochokre , mi nokawo Paulo otero e nyimgi .
Paulo norango wang’ jobura tir , mowachonigi niya , “ Owetena , asebedo ka chunya ni kare e nyim Nyasaye nyaka chil kawuono . ”
To Anania jadolo maduong’ , nowacho ni joma nochung’ but Paulo mondo ogo dhoge .
Paulo nowachone ni , “ Nyasaye nogoyi mak orem ! In kor ot mobuk matarni ! Ibet kanyo mondo ing’ad bura kaka Chik dwaro , to eka in iwuon iketho Chik , kiwacho ni jogi mondo ogoya ! ”
Joma nochung’ but Paulo nopenje ni , “ Iyanyo jadolo maduong’ mar Nyasaye ? ”
To Paulo nodwokogi ni , “ Owetena , ok ang’eyo ni en jadolo maduong’ ! Muma wacho ni kik iwuo marach kuom jatendu . ”
To kane Paulo oneno ni jomoko kuom joburano gin jo-Farisai , to moko jo-Sadukai , nokok niya , “ Owetena , an ja-Farisai , wuod ja-Farisai . Koro odonjna kaeri nikech ayie ni joma otho nochier ! ”
Gikanyono mane owacho kamano , dhaw nowuok e kind jo-Farisai kod jo-Sadukai , mi jobura opogore tieng’ ariyo .
Mano notimore nikech ne jo-Sadukai wacho ni chier kata malaika kata Roho onge , to jo-Farisai oyie ni gik moko adekgo duto nitie .
Koko nomedore , kendo moko kuom jopuonj Chik manie kanyakla mar jo-Farisai nochung’ mowuoyo matek kawacho niya , “ Ok wane gima rach kuom ng’atni ! Dipo ka Roho kata malaika owuoyo kode ! ”
To kaka ne gimedo dhaw ka gidwokore matek , jaduong’ lweny ne luor ni dipo ka giyiecho Paulo matindotindo , omiyo nogolo chik mondo askeche olor ogole oko e bura , kendo odwoke kama askeche odakie .
Otienono , Ruoth Yesu nobiro mochung’ but Paulo , kendo owachone niya , “ Bed gi chir ! Kaka isehulo ni ji wach kuoma e Jerusalem kaeri , e kaka ibiro dhi hulo e Rumi bende . ”
Kinyne gokinyi , jo-Yahudi moko nochokore kaachiel mochano gima onego gitim . Ne gikuong’ore ni ok ginyal chiemo kata madho gimoro kapok ginego Paulo .
Kar romb ji mane otueyo wachno noloyo piero ang’wen .
Ne gidhi ir jadolo maduong’ kod jodongo , mi giwachonigi niya , “ Wasekuong’ore waduto ni ok wanacham gimoro kapok wanego Paulo .
Koro un kod jobura , oruru wach ni jaduong’ lweny mondo okelnu Paulo , kuwuondoru ni udwaro nono wachne maber . To wan waikore nege kapok ochopo machiegni . ”
To wuod nyamin Paulo nowinjo gima gichano timo , omiyo nodhi kama askeche odakie , mi onyiso Paulo wachno .
Eka Paulo noluongo achiel kuom jotend askeche mowachone niya , “ Ter wuowini ir jaduong’ lweny , nikech en gi wach moro modwaro nyise . ”
Omiyo nokawe motere ir jaduong’ lweny , mi owachone ni , “ Paulo ma otwe cha , oa luonga ire mokwaya mondo akel wuowini iri , nikech en gi wach moro modwaro nyisi . ”
Kuom mano jaduong’ lweny ne omako lwet wuowino , mi ogolo oko kar kende , eka openje ni , “ Wach manade ma in-go , ma idwaro wachona ? ”
Wuowino nodwoke niya , “ Jodong jo-Yahudi osewinjore mondo okwayi kiny iornegi Paulo e buchgi , ka giwuondore ni gidwaro nono wachne maber .
To kik iyienigi , nikech nitie ji moloyo piero ang’wen ma biro butone . Gisekuong’ore ni ok ginyal chiemo kata madho gimoro kapok ginege . Adier , giikore mar timo kamano , kendo wachni ema girito . ”
Kane wuowino otieko wuoyo , jaduong’ lweny nowachone ni , “ Kik iwach ni ng’ato ni isenyisa wachni . ” Eka noweye odhi .
Jaduong’ lweny noluongo jatend askeche , ariyo mi owachonigi niya , “ Ikuru askeche mia ariyo gi joidh farese piero abiriyo kod askeche moko mia ariyo moting’o tong’ mondo owuog odhi Kaisaria sa adek mar otieno .
Bende keluru farese mondo Paulo oidhi , mi utere maber ir ruodh Feliks . ”
Eka nondiko barua mawacho niya ,
“ Kuom ruoth moluor Feliks , Amosi ahinya .
To ahero nyisi ni jo-Yahudi ne omako ng’atni , kendo ne gichiegni nege . Kane awinjo ni en ja-Rumi , ne adhi gi askechena mi arese .
To kaka ne adwaro ng’eyo gima omiyo gidonjone , ne atere e buchgi ,
mi anwang’o ni onge gima ne osetimo momiyo onego ng’adne buch tho , kata buch tuech . To gik mane odonjnego ne mana weche mag chikgi giwegi .
To koro aseyudo wach ni jo-Yahudi moko osechano mondo onege , omiyo aneno ni ber mondo aornigo piyopiyo , kendo asenyiso joma dwaro donjone mondo obi odonjne kuomi . An moluori , Klaudio Lusio . ”
Askeche ne otimo kaka ne onyisgi . Ne gikawo Paulo gotieno , mi gitero nyaka Antipatra .
Kinyne askeche mawuotho gi tiendegi noweyo joidh farese mondo odhi kode , to gin ne giduogo kama askeche odakie .
Joidh farese nochopo Kaisaria , mi omiyo ruoth barua , kendo gikelo Paulo e nyime .
Kane ruoth osesomo barua , ne openjo Paulo ni en japiny mane . To kane oseng’eyo ni en ja Kilikia ,
nowachone ni , “ Abiro winjo wachni ka joma odonjoni obiro . ” Eka nogolo chik mondo oket Paulo e od bura mane Herode ogero , kendo orite kuno .
Bang’ ndalo abich , Anania jadolo maduong’ gi jodongo mamoko kod jabura moro mariek ma nyinge Tertulo ne jodhi Kaisaria . Ne gibiro e nyim ruoth Feliks , mi gidonjo ni Paulo .
Eka ne oluong Paulo , mi Tertulo ochako wuoyo kuome kama : “ Jaduong’ moluor ! Isekeloni jowa kue maduong’ , kendo telo mari mariek osemiyo pinywa dongruok e yore mang’eny .
Mago duto wamorgo ahinya kuonde duto , kendo wagoyoni erokamano maduong .
To ok adwar ketho secheni , omiyo akwayi gi ng’wono , ni mondo iyie iwinjie wachwa matin .
Wasenwang’o ni ng’atni en achach marach , kendo okelo jemo e kind jo-Yahudi e piny ngima , to bende en jatend kanyakla mar Jo-Nazareth .
Bende ne otemo dwanyo Hekalu , to ne wamake , [ kendo ne wadwaro ng’adone bura kaka Chikwa obet .
To Lusio ma jaduong’ lweny nobiro mogole kuomwa gi thwon !
Bang’e ne ogolo chik mondo joma donjone obi e nyimi . ] To koro ka inono ng’atni in iwuon , to ibiro nwang’o ni gik mwadonjonegogi gin adier . ”
Jo-Yahudi bende noriwore gi Tertulo , ka giramo ni wechego duto gin adier .
Bang’ mano , ruoth nogwelo Paulo mondo odwok wach , mi Paulo nochako wuoyo , kowacho ni , “ Amor mondo adwok wach man kuoma e nyimi , kang’eyo ni isebedo jang’ad bura ni ogandani kuom higni mang’eny .
Inyalo yudo ka en adier ni ndalo apar gariyo pok okadho nyaka nyocha adhi Jerusalem mondo alem .
To jo-Yahudi ne ok onwang’a e Hekalu , kata e ut lemo , kata kamoro amora e Jerusalem , ka amino wach gi ng’ato , kata ka athuwo ji .
Bende ok ginyal ng’eng’a kuom weche ma gidonjonagogi .
To gimoro achiel ma anyalo yie , en ni alamo Nyasach kwerewa kaluwore gi Yor Ruoth ma giluongo ni kanyaklano , ka ayie gi weche duto mondik e Chik Musa , kendo e kitepe mag Jonabi .
Ayie kuom Nyasaye , kageno ni ji duto , mabeyo kod maricho , nochier mana kaka gin bende gigeno .
Kuom mano , an bende aritora mondo abed gi chuny makare e nyim Nyasaye kendo e nyim ji ndalo duto , mana kaka gin .
“ To bang’ bedo maonge e Jerusalem kuom higni moko , ne adok kuno mondo ater mich ni ogandawa , kendo atim ni Nyasaye misango .
Mano e gima ne ginwang’a e Hekalu ka atimo , kendo ka asepuodhora . Onge ji mathoth mane ni koda , kendo koko moro bende ne onge .
To jo-Yahudi moko moa e piny Asia ema ne ni kanyo , kendo gin ema aye onego gibi e nyimi kaeri , kapo ni gin gi wach moro ma gidwaro donjonago !
Kata joma ni kaerigi mondo owach ane ketho mane oyudago kane otera e nyim buchgi maduong’ ,
ka ok mana wach achiel mane ahulo ka achung’ e nyimgi niya , ‘ Iyala kawuono nikech ayie ni joma otho nochier . ’ . ”
Bang’ mano , Feliks , mane ong’eyo wach mar Yor Ruoth ahinya , noloro bura , kowachonigi niya , “ Abiro tieko wachu ka Lusio ma jaduong’ lweny obiro . ”
Eka nonyiso jatend askeche mondo orit Paulo , to mondo omiye thuolo moromo kendo kik otam osiepene timone gik modwaro .
Bang’ ndalo moko , Feliks nobiro gi Drusila chiege ma nyar jo-Yahudi . Ne oluongo Paulo ire , kendo nowinje kowuoyo e wach yie kuom Kristo Yesu .
To kane Paulo odhi nyime kawuoyo kuom bedo makare , kendo kuom ritruok , kod Chieng’ Bura mabiro , Feliks nodoko maluor , mi owacho ni , “ Koro dogi , to chieng’ moro nachak aluongi ka ayudo thuolo . ”
To bende ne ogeno ni Paulo dimiye asoya , omiyo noluonge pilepile mondo otwag kode .
Bang’ higni ariyo , Porkio Festo nodoko ruoth kar Feliks . To kaka Feliks ne dwaro mondo jo-Yahudi one ni en ng’ama ber , noweyo Paulo e jela .
Bang’ ndalo adek kane Festo osechako tichne e pinyno , nodhi Jerusalem .
Kane en kuno , jodolo madongo kod jo-Yahudi nodonjo ni Paulo kuome , kendo ne gikwaye
mondo otimnigi ng’wono oluong Paulo obi Jerusalem .
To Festo nodwokogi ni , “ Paulo otue e jela Kaisaria , kendo an awuon abiro dok kuno machiegni .
Jodongu mondo obi wadhi Kaisaria odonjne kuno , kaponi osetimo gimoro marach . ”
Kane Festo osebet kodgi kuom ndalo ma ok oloyo aboro kata apar , ne odok Kaisaria , kendo kinyne nobet e kom ng’ado bura , mogolo chik mondo okel Paulo e nyime .
Kane Paulo osebiro , jo-Yahudi mane osea Jerusalem nochung’ kolwore , kendo ochako donjone gi weche madongo mang’eny , mane ok ginyal nyiso ni adier .
Paulo to nodwokogi kawacho ni , “ Ok aseketho chik jo-Yahudi , kata mar Hekalu , kata mar Kaisar , ruodh jo-Rumi . ”
To kaka Festo ne dwaro doko maber e wang’ jo-Yahudi , ne openjo Paulo niya , “ Donge diher dhi Jerusalem mondo oyali kuno e nyima gi weche modonjnigogi ? ”
Paulo to nodwoke ni , “ Achung’ e nyim kom ng’ado bura mar Kaisar , omiyo kaeri ema owinjore ng’adnae bura . Onge gima rach ma asetimo ni jo-Yahudi , kaka ing’eyo maber chuth !
Kapo ni aseketho chik kendo asetimo gimoro mowinjore gi tho , to ok adagi tho . To ka weche ma gidonjonagogi ok adier , to onge ng’ama nigi teko mar chiwa e lwetgi . Omiyo akwayi mondo otera e nyim Kaisar . ”
Eka kane Festo osepimo wach gi jong’adne rieko , nowacho ni Paulo niya , “ Kaka isekwayo mondo oteri e nyim Kaisar , koro buch Kaisar ema ibiro dhiye . ”
Bang’ kinde moko , ruoth Agripa kod Bernike nobiro Kaisaria mondo omos Festo .
Kane gisebet kuno kuom ndalo mogwarore , Festo nopimo ni ruoth wach Paulo , kowacho niya , “ Nitie ng’at moro kaeri mane Feliks oweyo kotue e jela .
To kane adhi Jerusalem , jodolo madongo mag jo-Yahudi kod jodonggi ne jodonjone kuoma ka gikwaya mondo ang’adne bura marach .
To ne adwokogi ni , ‘ Ok en tim jo-Rumi chiwo ng’ato kapok oyalo wang’ gi wang’ gi joma odonjone , mi oyudo kinde mar dwoko weche modonjnego . ’ .
Omiyo kane gibiro kaeri , to kinyne ne abet e kom bura ma ok adeko , kendo ne agolo chik mondo okel ng’atno e nyima .
To kane joma odonjone ochung’ , ne ok gidonjone gi weche maricho mane aparo ni digidonjnego ,
to ne gimino mana kode wach kuom kit lemogi , kendo kuom ng’at moro ma nyinge Yesu mane osetho , to Paulo oramo ni ngima .
Ne adhier nono kaka dayud tiend wechego maber , omiyo ne apenjo Paulo ka dodhi Jerusalem mondo oyal buche kuno kuom wechego .
To ne okwayo ni mondo oweye orit Kaisar ong’ad buche , omiyo ne agolo chik mondo orite nyaka chop aore e nyim Kaisar . ”
Agripa nodwoko Festo ni , “ An bende daher winje . ” Eka Festo nowachone ni , “ Kiny iniwinje . ”
Kinyne Agripa kod Bernike nobiro gi nyasi maduong’ , mi odonjo e od bura , kaachiel gi jodong lweny kod joma ogen duto manie dalano . Eka Festo nogolo chik , mi okel Paulo .
Festo nowacho niya , “ Ruoth Agripa , kaachiel gi ji duto man kodwa ka . Uneno jali ? En ema jo-Yahudi duto man kaeri kod man Jerusalem osedonjone kuoma , ka gidhaw ni ok owinjore obed mangima .
To an ne anwang’o ni onge gima rach mosetimo mowinjore gi tho . To kaka en owuon nokwayo buch Kaisar , ne aneno ni mondo aore e nyim Kaisar .
To an aonge gi wach malong’o ma dandik ni Kaisar kuome . Kuom mano , asekele e nyimu kaeri , to moloyo e nyimi ruoth Agripa , ni mondo kwasenono wachne , to anwang’ wach moro ma dandiki ,
nikech aneno ni en gima onge tiende , oro ng’at motue ka ok inyiso malong’o weche modonjnego . ”
Agripa nowacho ni Paulo ni , “ Koro in gi thuolo mar dwoko wach iwuon . ” Eka Paulo noting’o lwete mi ochako wuoyo kowacho niya ,
“ Ruoth Agripa , aneno ni an gi hawi kuom yudo thuolo mar dwoko wachna awuon e nyimi kawuono kuom weche duto ma jo-Yahudi odonjonago .
En kamano adier , nikech in ilony gi tim jo-Yahudi , kod wechegi makelo dhaw . Kuom mano , akwayi mondo iwinj wechena gi ng’wono .
“ Jo-Yahudi duto ong’eyo ngimana chakre aa e nyathi . Adier , ging’eyo nyaka a chakruok kaka ngimana duto osebet e pinywa kendo e Jerusalem .
Giseng’eya kuom ndalo mang’eny , kendo ka da ginyalo yie , to da ginyiso ni nyaka nene asebedo jakanyo mar kanyakla mar jo-Farisai , moketo chunygi kuom rito chik lemowa adimba .
To koro achung’ kaeri kodonjna nikech ageno kuom singruok mane Nyasaye otimo ni kwerewa .
En singruok ma dhoudi apar gariyo duto mag ogandawa geno ni noyudi , ka gilemo odiechieng’ gotieno . To koro ruoth , en mana wach genono ema omiyo jo-Yahudi odonjona !
Ere gima omiyo un jo-Yahudi ok unyal yie ni Nyasaye chiero joma otho ?
An awuon ne aparo ni onego atim gik moko duto maricho ma anyalo , nikech ne amon gi nying Yesu ja-Nazareth !
Adier , mano e gima ne atimo Jerusalem . Ne ayudo teko kuom jodolo madongo mi aketo jo-Nyasaye mang’eny e jela , kendo kane ong’adnigi buch tho , to an bende ne ayie ni mondo oneggi .
Kuom ndalo mang’eny namiyo osandgi e ut lemo duto , ka atemo mondo ami giyany Yesu . Ne ager kodgi marach , mi ne adhi koda ka e mier mag pinje mamoko mondo asandgi kuondego .
“ Mano emomiyo ne adhi Damaski , ka an gi teko kod wach moa kuom jodolo madongo .
To ruoth Agripa , kane an e yo adhi godiechieng’ , ne apo ka aneno ler mang’ang’ni moloyo wang’chieng’ , karieny koa e polo , mi olwora kaachiel gi joma ne wan-go .
Waduto ne wagore piny , kendo nawinjo dwol kawuoyo koda gi dho Hibrania niya , ‘ Saulo , Saulo , isanda nang’o ? In ema ihinyori iwuon , nikech tek gweyo riwi machwowi ! ’
Eka ne apenjo ni , ‘ In ng’a , Ruoth ? ’ Ruoth nodwoka ni , ‘ An e Yesu misando .
To a malo , mondo ichung’ gi tiendi . Asefwenyorani mondo aketi jatichna , kendo nyaka inyis ji kaka isenena kawuono , bende inyisgi gik mapod abiro nyisi e ndalo mabiro .
Anaresi e lwet jo-Yahudi , kendo e lwet joma ok jo-Yahudi , ma abiro ori kuomgi .
Iniyaw wang’gi , mi igolgi gia e mudho gidhi e ler , kendo gia e teko Satan , gidhi ir Nyasaye , mondo ka giyie kuoma to owenigi richogi , kendo gibed kaachiel gi joma Nyasaye oseyiero obed joge . ’ .
“ Kamano , Ruoth Agripa , ne ok adagi winjo wach fweny mane ayudo koa e polono .
Mokwongo nanyiso joma odak Damaski kendo modak Jerusalem kod joma odak e piny Judea duto , ni nyaka gilokre giwe richogi giduog ir Nyasaye , kendo gitim gik manyiso ni giselokore . Eka ne anyiso joma ok jo-Yahudi bende kamano .
Mano emomiyo jo-Yahudi nomaka ka an e Hekalu , mi gitemo nega !
To Nyasaye nokonya , omiyo nyaka chil kawuono asebedo ka achung’ kendo ka anyiso ji duto , madongo gi matindo , weche ma aseneno . Gima awacho en mana gima Jonabi kod Musa ne jowacho ni notimre .
Ne giwacho ni , Mesia nyaka sandi , kendo nyaka obed ng’at mokwongo chier oa kuom joma otho , mondo onyis jo-Yahudi kod ogendini mamoko ni ler koro rienynigi . ”
To kane Paulo oyudo dwoko wach kamano , Festo nokokne niya , “ Paulo , neko omaki ! Puonjruok mang’eny osemiyi neko . ”
To Paulo ne odwoke ni , “ Ruoth , ok an janeko , to awacho mana weche ma adier kendo malong’o .
Ruoth Agripa ong’eyo wechegi , omiyo awuoyo kode gi chir duto . Ang’eyo ni onge kata achiel kuomgi mosebaye , nikech ok gisetimore ling’ling’ .
Ruoth Agripa , donge iyie wach Jonabi ? Adier ang’eyo ni iyie ! ”
To Agripa nowachone ni , “ Iparo ni inyalo loka abed ja-Kristo gi kinde matinni ? ”
Eka Paulo nodwoke ni , “ Alamo Nyasaye ni kata da kinde bed matin kata malach , to in kod ji duto mawinjo wechena kawuonogi , ubed kaka an , mak mana ni kik tueu gi nyororogi . ”
Eka ruodhi ariyogo , kaachiel gi Bernike kod jomoko duto , nochung’ ,
kendo kane gisea , ne gipimo wach kendgi niya , “ Ng’atni ok otimo gimoro mowinjore gi tho kata gi tuech . ”
Bang’ mano Agripa nowacho ni Festo ni , “ Dine bed ni ok nokwayo mondo oyale e buch Kaisar , to dikoro ne osegonye . ”
Kane oseng’ad wach ni ber mondo wakwang’ wadhi Italia , ne giketo Paulo gi joma otue moko e lwet Julio , mane jatend oganda lweny miluongo ni Oganda Kaisar Augusto .
Ne waidho yie moro moa Adramutio mane oyudo dwaro dhi e dhowedhe mag piny Asia , mi ne wawuok . Aristarko ma ja-Makedonia moa Thesalonika bende ne ni kodwa .
Kinyne ne wachopo Sidon , kendo Julio notimo ng’wono ni Paulo , mi oyiene odhi ir osiepene mondo omiye gik ma dokonyrego .
Ne waa kuno , to kaka yamo ne kudho mochomowa tir , ne wakwang’ kwageng’ore e tiend chula mar Sipras .
Eka ne wang’ado chuny nam , machiegni gi pinje mag Kilikia gi Pamfulia , mi wachopo Mura e piny Lukia .
To kuno jatend lwenyno ne onwang’oe yie moro moa Aleksandria , mane dwaro dhi Italia , mi oketowae .
Ne wakwang’ mos gi thagruok kuom ndalo mang’eny , eka ne wachopo e dho Kanido . To kaka yamo ne pod ok nyal weyo wadhi nyime tir , ne wakwang’ kwageng’ore e tiend chula mar Krete , kwakadho e bath sori miluongo ni Salmone .
Ne wasiko wakwang’ mana e bath nam , kendo bang’ thagruok ne wachopo e dhowath moro miluongo ni Mbita Mokue , man machiegni gi dala mar Lasea .
Ne wabet kuno kuom kinde mogwarore , nyaka koro dhi nyime gi kwang’ ne ok ber , nikech kinde mar Sap Tueyo Chiemo koro nosekadho . Omiyo Paulo nong’adonigi rieko ,
kawacho niya , “ Owetena , aneno ni kwaa ka , to wuodhwa biro bet marach . Yiewani kaachiel gi gik moting’o biro kethore marach , kendo wan bende wanyalo tho . ”
To jatend lweny noyie mana gi wach jatend yie kod mar wuon yie mi ok odewo gima ne Paulo owacho .
To bende dhowath kanyo ne ok ber moromo betie ndalo chwiri , omiyo ji mathoth ne dwaro a kanyo , ka giparo ni digichop Foiniks , mondo gibedie ndalo chwiri . Foiniks en dhowath Krete , momanyore gi milambo ma yo podho chieng’ .
Kane yamb milambo ochako kudho mos , ne gigalo ni ginwang’o gima gidwaro , omiyo ne wachako wuoth , mi wakwang’ madiny e lak dhonam Krete .
To bang’ kinde matin , yamb ahiti miluongo ni Yurakulo nokudho matek koa e chula mar Krete .
Ne ogoyo yie , mi otamo mwomo , omiyo ne waloko yie mondo yamo oterwa atera kuma okudho kochomo .
Kane yie ringo e tiend chula moro miluongo ni Kauda , ne wayudo thuolo mar tueyo yie matin mane oyudo wayuayo chien , to mana gi thagruok .
Kane jotich yie oseting’e malo , ne gikawo tonde mi gitweyogo yie maduong’ alwora mondo kik barre . To kaka ne giluor ni dipo ka yie oterogi e kuoyo manie dhonam Afrika kama thanythany , ne giloro tanga mi giweyo yamo otero yie atera .
Ahiti mager nomedo kudho , omiyo kinyne ne gichako wito gik mane yie oting’o e nam ,
to orue machielo gin giwegi ne giwito kata mana moko kuom gik michikogo yie .
Kuom ndalo mathoth ne ok wanyal neno wang’ chieng’ kata sulue , kendo yamo nomedo kudho matek , mi geno mane oyudo wan-go ni dipo koreswa norumo chuth !
Koro kane gisedak kuom ndalo mang’eny ka ok gichiem , Paulo nochung’ e nyimgi mowachonigi niya , “ Owetena , dinyocha uwinj wachna , mi wawe kwang’ waa Krete , to da ok wanwang’o masirani , kendo gik moko da ok olal kama .
To koro akwayou ni mondo ubed gi chir ! Onge kata ng’at achiel kuomu mabiro tho , to mak mana yie ema biro kethore .
Ang’eyo kamano nikech nikech nyoro gotieno malaika mar Nyasaye ma an ng’ate , kendo ma atiyone , nyoro obiro ira ,
mi owacho niya , ‘ Paulo , kik ibed maluor ! Nyaka ichung’ e nyim Kaisar , kendo Nyasaye oseyie kuom ng’wonone ni joma kwang’ kodi duto ok bi tho . ’ .
Kuom mano owetena , beduru gi chir , nikech ang’eyo ni Nyasaye biro timo mana kaka osewachona .
To yie nyaka moki e chula moro . ”
Koro ne en otieno mar apar gang’wen , kendo yamo ne pod goyowa e nam Mediterania . To odiewuor tir , jokwang’ nogalo ni koro wasudo machiegni gi lowo .
Omiyo ne giluto tol motuene kidi e pi , mi giyudo ni tutne oromo mita piero ang’wen . Bang’e matin , ne gichako gipime kendo , mi ginwang’o ni tutne koro oromo mita piero adek .
Ne giluor ni yie biro tuomore e kite , omiyo ne gibolo rachungini ang’wen yoka bang’ yie , kendo ne gilemo ni mondo piny oyawre .
Jokwang’ koro ne dwaro tony weyo yie , omiyo ne giloro yie matin e pi , ka giriasore ni gidwaro bolo rachungini moko yoka wi yie .
To Paulo nowacho ni jatend lweny kod askeche niya , “ Ka jogi ok osiko e yie , to un uwegi ok unyal resoru . ”
Kuom mano , askeche nong’ado tonde mane omako yie matinno , mi oweye odhi .
To kane piny koro dwaro yawore , Paulo nokwayogi giduto mondo gichiem , kowachonigi niya , “ Usebedo ka chunyu chandore kuom ndalo apar gang’wen , kendo kuom ndalogo duto ok usechamo gimoro .
Omiyo koro akwayou ni mondo uchiem , uyud teko , nikech kata mana yie wiu achiel ok nolal . ”
Kane Paulo osewacho kamano , nokawo makati , mi ogoyo ni Nyasaye erokamano e nyimgi giduto , eka nong’ingo mi ochamo .
Chuny jogo noduogo , kendo ng’ato ka ng’ato kuomgi nochiemo .
Waduto joma ne nie yie , kar rombwa ne mia ariyo gi piero abiriyo gauchiel .
Kane ji duto osechiemo moyieng’ , ne giwito cham mane yie oting’o e nam mondo gimi yie odok mayot .
Kane piny oyawore , jokwang’ ne ok ong’eyo piny mane gintie , to ne gineno mbita moro motimo kuoyo , omiyo ne giparo ni , kanyalore , to gigow yie kanyo .
Kuom mano ne ging’ado tonde motuego rachungini , mi giweyo rachunginigo osiko e nam , to bende ne gigonyo tonde mamoko ngayi . Eka ne giywayo tanga yoka wi yie , mi yie ochako ng’uech , kochiko dhowath .
To notuomo lowo kama pi thanythanyie , mi yoka wiye omoko matek , ma ok nyal ng’ingni . Eka apaka nogoyo yoka bang’e , mi oturo matindotindo .
Askeche ne dwaro nego joma otue , ni mondo kik moro kuomgi go abal , wuog oko , mi tony .
To jatend lweny ne dwaro reso ngima Paulo , omiyo notamogi ni kik gitim kamano . Nogolo chik ni mondo joma nyalo goyo abal okwong ochikre e nam ogo abal , ochop e lowo ,
eka mondo joma odong’ oluw bang’gi , ka moko omako bepe , to moko omako mberni mobarore kuom yie . Kamano e kaka ne watony waduto , mi wachopo e lowo .
Kane wasekwo mi wawuok oko , ne wayudo wach ni chulano iluongo ni Molta ,
kendo joma odak kuno notimonwa ng’wono mokadho . Koth ne osechako chue , kendo koyo ne ng’ich , omiyo ne gimoko mach mi girwakowa maber waduto .
Paulo nomodo yien moko mi oketo e mach , eka thuol nowuok e yien-go nikech liet mar mach , mi okayo lwete kendo omokoe .
Kane joma odak e chulano oneno ka thuol omoko e lwet Paulo kamano , ne giwacho niya , “ Nyaka bed ni jali osenego ng’ato , to kata obedo ni osetony mak otho e nam kamano , to Nyasachwa makare ok noweye okwo ! ”
To Paulo noteng’o thuondno e mach ma ok otime gimoro .
Ne gigalo ni dende dikuodi , kata ni dogore piny otho . To kane giserito aming’a , mi ok gineno gimoro marach katimorene , ne giloko parogi , mi giwacho niya , “ Nyaka bed ni en nyasaye moro ! ”
Machiegni gi kanyo ne nitie puothe mag ruodh chulano , ma nyinge Publio . Ne orwakowa , mi oritowa maber kuom ndalo adek .
To noyudo tuo midhusu kod ndira ogoyo wuon mare , omiyo Paulo nodhi e ot kama onindoe , mi olemone , kendo oketo lwete kuome , mochange .
Kane mano osetimore ji mamoko duto matuo e chulano nobiro mi ochangi .
Bang’e ne gimiyowa gik mang’eny , to bende bang’ dueche adek kane wakwang’ waa , ne giketonwa gik moko e yie ma dwakonyrego e wuoth .
Ne wakwang’ mi wadhi wagowo Surakusa , kendo ne wabet kanyo kuom ndalo adek .
Kane waa kuno , ne wakwang’ ka waluoro , mi wachopo e dala mar Regium . Kinyne yamb milambo nochako kudho , mi watundo dala mar Puteoli bang’ ndalo ariyo .
Kuno ne wanwang’oe owete moko , mi okwayowa mondo wabed kodgi kuom ndalo abiriyo . Mano e kaka ne wawuotho , mwachopo Rumi .
Owete man kuno nowinjo wachwa , mi obiro oromonwa , ka moko chopo nyaka Chiro mar Apio , to moko nyaka kamoro miluongo ni Tres Tabernae , tiende ni Udi Adek Mibuoroe . Kane Paulo onenogi , nogoyo ni Nyasaye erokamano , kendo chunye noduogo .
Kane wachopo Rumi , Paulo noyudo thuolo mar dak e ode kende gi askari marite .
To bang’ ndalo adek , Paulo noluongo jodong jo-Yahudi modak kuno kanyakla . Kane gisechokore nowachonigi niya , “ Owetena , kata obedo ni ne ok atimo gimoro marach ni ogandawa , kendo ne ok aketho chikwa mane kwerewa oweyonwa , to ne otweya e jela Jerusalem , kendo bang’e ne ochiwa e lwet jo-Rumi .
To kane jo-Rumi osenona , ne gidwaro gonya , nikech ne ginwang’o ni onge gima asetimo mowinjore gi buch tho .
To jo-Yahudi nokwer , omiyo ne ochuna mondo akwa mondo yala e buch Kaisar , kata obedo ni aonge gi wach moro mane adwaro donjogo ni ogandawa kamano !
Mano emomiyo aseluongou mondo alos kodu , nimar otueya gi nyororoni mana nikech ageno kuom Jal ma jo-Israel duto bende ogeno kuome . ”
To ne gidwoke niya , “ Pok wayudoe barua moro moa Judea mawuoyo kuomi , to bende onge owetewa moko mosea kuno , mi obiro onyisowa wach moro marach kuomi .
To dwaher winjo paroni , nikech wang’eyo ni kuonde duto ji wuoyoe marach kuom kanyakla ma intieno . ”
Kuom mano ne giwinjore gi Paulo ni onego giduog chieng’ machielo , kendo chieng’no ne gibiro mang’eny kama odakie . Ne owuoyonigi chakre okinyi nyaka odhiambo , konyisogi malong’o wach Loch Nyasaye . Bende notemo lokogi mondo giyie kuon Yesu , kogolo weche e Chik Musa , kendo e kitepe mag Jonabi .
Moko kuomgi noyie gi wechene , to moko ne ok oyie .
Kuom mano ne gipogore e kindgi giwegi . Kane gidwaro a , Paulo nonyisogi wach achiel niya , “ Mano kaka Roho Maler nomiyo janabi Isaya owuoyo maber gi kwereu ,
kowachone ni , ‘ Dhiyo mondo inyis ogandani kama : “ Winjo to unuwinji , to wach ok nodonjnu ngang’ , kendo ng’icho to unung’ichi , to ok unung’e tiend wach ,
nimar chuny ogandani osedoko mapek , kendo gisedino itgi , bende giseumo wng’gi . To ka da ni ok kamano , to dikoro itgi winjo wach , bende dikoro wach donjonigi , mi gilokore giduog ira , kendo ochanggi . ” ’ ”
Eka Paulo notieko kawacho ni , “ Koro nyaka ung’e ni teko ma Nyasaye warogo ji osechopo ir joma ok jo-Yahudi , kendo gibiro winjo wach . ” [
Kane osewacho kamano , jo-Yahudi noa , kamino wach matek e kindgi giwegi . ]
Kuom higni ariyo duto Paulo nodak kuno e ot mochulo , kendo ne orwako ji duto mane biro nene .
Ne olando wach Loch Nyasaye , kendo ne opuonjo kuom Yesu Kristo , kowuoyo e lela , ma onge ng’ama otame .
Ma en barua ma an Paulo , jatich Yesu Kristo , ema andikonu un jo-Rumi . Nyasaye noluonga mondo abed jaote , kendo nowala mondo aland Wachne Maber .
Chon Nyasaye nosemiyo jonabi osingore e Muma Maler ni Wach Maberni biro biro .
En Wach Maber mawuoyo kuom Wuode ma Ruodhwa Yesu Kristo . Korka anywola mar dhano , ne en nyakwar Daudi ,
En ema ne otimona ng’wono mondo abed jaote e nyinge , mondo ami ogendini duto oyie kuome kendo oluore .
Un bende un kuom joma Yesu Kristo oseluongo mondo obed jogego .
Kuom mano andikonu un ji duto man Rumi , ma Nyasaye ohero , kendo oseluongo mondo obed joge . Ng’wono gi kue moa kuom Nyasaye Wuonwa gi Ruoth Yesu Kristo mondo obed kodu .
Mokwongo agoyo ni Nyasaye erokamano e nying Yesu Kristo nikech un uduto , nimar humb yie ma un-go landore e piny ngima .
To Nyasaye ma atiyone gi chunya duto ka alando Wach Maber man kuom Wuode , ong’eyo kaka aparou e lemona kinde duto .
Pile akwaye ni chieng’ moro , ka oyie , to mondo ayud thuolo mar biro iru , bang’ dwaro timo kamano kuom ndalo mang’eny .
Agombo nenou mondo apognue mich ma Roho chiwo , mondo ubed gi teko ,
tiende ni ka wan kanyachiel to mondo wajiwre , ka yieu konya , kendo yiena bende konyou .
To owetena , adwaro ni mondo ung’e ni asetemo biro iru ndalo mang’eny , to timo kamano osetama nyaka chil kawuono . Asegombo mondo abi atiye tich maber e kindu , kaka asetimo e kind ogendini mamoko ma ok jo-Yahudi .
Achalo ng’at man gi gop ogendini duto , bed ni gin joma olony kata joma ok olony , joma osomo kata joma ok osomo .
Mano emomiyo un joma odak Rumi bende , agombo ahinya landonu Wach Maber .
Aonge gi wich kuot moro amora kuom Wach Maber , nimar en e teko mar Nyasaye , mawaro ji duto moyie . Mokwongo nobiro ni jo-Yahudi , to bang’e nobiro ni joma ok jo-Yahudi bende .
Wach Maber nyiso ji yo ma miyogo dhano bedo e winjruok kode , mana kaka Muma wacho ni , “ Ng’at ma obet e winjruok gi Nyasaye nikech oyie ema nobed mangima . ”
Mirimb Nyasaye moa e polo , mamon gi richo duto kod timbe ma ok kare mag joma geng’o adiera , koro osefwenyore .
Nyasaye kumogi nikech gik moko duto ma dhano onego ong’e kuom Nyasaye osefwenyorenigi malong’o , nikech Nyasaye osemiyo ging’eyogi .
Chakre chwech piny , dhano osebedo kong’eyo ni Nyasaye nigi teko mochwere , kendo ni en Nyasaye adier . Kata obedo ni gik manyiso ni en Nyasaye ok nyal nenore , to ing’eyogi kuom gik ma osechueyo . Kamano dhano ok nyal wuondore ni kiagi
Kata obedo ni ji nong’eyo Nyasaye , to ne ok gidwar mana miye duong’ , kata goyone erokamano moromogo . Kar timo kamano , to parogi nokethore , kendo chunygi maonge rieko , mudho opong’o .
Giwacho ni giriek , to gin mana joma ofuwo .
Kar lamo Nyasaye ma ok tho , to gilamo mana kido mar dhano matho , kata mag winy , kata mag le , kod mag gik mamol .
Mano emomiyo Nyasaye nojwang’ogi e timbe mag dwanyruok ma chunygi ohero , kendo ma gikethogo ringregi giwegi .
Ne giloko adiera mar Nyasaye odoko miriambo , kendo kar lamo Jachuech ma owinjore yud pak nyaka chieng’ to ne gilamo mana gik mochue , kendo gimiyo duong’ .
Kuom mano Nyasaye nojwang’ogi , moweyogi e gombogi maricho makelo wichkuot . Mon noweyo riwore gi chwogi , mi odwanyore gi mon wetegi , ma en gima mono !
Chwo bende noweyo mon , mi oowore kuom gombo chwo wetegi . Kamano chwo nodwanyore gi chwo wetegi mi giyudo kum e ringregi giwegi moromore gi dwanyruokgi .
Ne gidagi yie Nyasaye , omiyo Nyasaye nojwang’ogi , mi parogi olal , kendo gitimo gik ma ok onego gitim .
Gipong’ gi timbe maricho duto , kaka gombo gi chuny marach . Adier gipong’ gi nyiego gi nek gi dhaw gi miganga kod himruok . Gin jokuoth ,
gi johang wach , bende gin joma Nyasaye oweyo , kendo ma ochayo Nyasaye . Gin jokwinyo , gi joma wigi tek kod joma wuorore . Pile gifwenyo yore manyien mag timo richo , kendo gin joma ok winj jonywol .
Gin joma wang’gi tek , gi joma ok rit singruokgi , kod joma ok ohero jowetegi , kendo ok kechgi .
Ging’eyo malong’o ni Chik Nyasaye wacho ni joma timo gik makamago owinjore gi tho , to kata kamano pod gisiko gitimogi atima , to bende gipako joma timo gik ma kamago .
Kuom mano , ka ing’ado ni wadu bura , to ng’e ni bura oseloyi , bed ni in ng’at manadi , nikech ka ing’ado ni jomoko bura , to ing’ado bura mana ni in iwuon , nimar in bende itimo mana gik ma jogo timo .
In iwacho ni , “ Wang’eyo ni Nyasaye ni kare kokumo joma timo gik makamago . ”
To in ing’ado bura ni joma timo gigo , to in iwuon bende itimogi , koro ere kaka iparo ni initony e buch Nyasaye ?
Koso itimo kamano nikech ichayo Nyasaye nimar ong’won ahinya kendo ohore mos , mak okumi piyo ? Donge ing’eyo ni Nyasaye ng’won kamano mana nikech odwaro ni mondo ilokri ?
To in wiyi tek , kendo itamori yie , omiyo ikano kum ni in iwuon ndalo mar mirima , tiende ni chieng’ ma Nyasaye noelie bura mare makare .
Chieng’no nomi ng’ato ka ng’ato pok moromo gi timne .
Joma osiko katimo maber , kendo dwaro pak gi duong’ moa kuom Nyasaye , kod ngima ma ok rum , nomi ngima ma nyaka chieng’ .
To joma dwaro mana gigi giwegi , kendo ok dwar gima kare , to dwaro mana luwo gima ok kare noyud kum gi mirima mager .
Masira kod chandruok noyud ng’ato ka ng’ato matimo richo . Jo-Yahudi ema nokwong yudo masichego , eka joma ok jo-Yahudi bende noyudgi .
To ng’ato ka ng’ato matimo maber noyud duong’ gi pak kod kue . Jo-Yahudi ema nokwong yudogi , eka joma ok jo-Yahudi bende .
Nyasaye ok dew wang’ ng’ato !
Joma timo richo , to ok ong’eyo Chik Musa , nolal nono , kata obedo ni gikia Chik kamano . Joma timo richo , to ong’eyo Chik , nong’adnigi bura kaluwore gi Chik .
Ng’ato nyalo winjo Chik , to ka ok omako , to ok onyal bet e winjruok gi Nyasaye .
Ka joma ok jo-Yahudi , ma gin joma onge Chik , timo mana gima Chik dwaro , to mano nyiso ni Chik tiyo e chunygi , kata obedo ni gikia Chik kamano .
Mano nyiso ni gima Chik dwaro ondiki e chunygi . Parogi bende nyiso ni mano en adier , nikech seche moko parogi nyisogi ni giseketho , to seche moko parogi onyisogi ni gionge bura .
Kamano e kaka notimre chieng’ ma Nysaye nomi Yesu Kristo yalie weche mopondo duto manie chuny dhano . Mano e kaka Wach Maber ma alando nyiso .
In to ipakori ni in ja-Yahudi , kendo imor gi bedo kamano . Igeno kuom Chik Musa , kendo isungori ni in achiel kuom jo-Nyasaye .
Iwacho ni osepuonji Chik , omiyo ing’eyo gima Nyasaye dwaro mondo itim , kendo inyalo pogo gik makare gi gik maricho .
Bende iwacho ni ing’eyo chutho ni in jatend muofni , kendo ni in e ler ni joma ni e mudho ,
bende ni itayo joma ofuwo , kendo in japuonj nyithindo . Mago duto iwacho nikech Chik oting’oni rieko gi adiera duto .
To ka ipuonjo jomoko kamano , to in dak ipuonjri iwuon ? Ipuonjo ni , “ Kik ikwal , ” to in donge ikuelo ?
Iwacho ni kik ng’ato terre , to in donge iterori ? In isin gi nyiseche manono , to donge ikwuelo e hekalu mag nyiseche manono ?
In ipakori ni in gi Chik Nyasaye , to donge ikelo achaye ni Nyasaye kiketho Chik ,
mana kaka Muma wacho niya , “ Un jo-Yahudi ema umiyo joma ok jo-Yahudi tugo gi nying Nyasaye ” ?
Ka imako Chik , to ter moterigo nyangu nigi tiende , to ka ok imako Chik , to ichal gi ng’at ma ok oter nyangu , kata bed ni oteri nyangu kamano .
Kamano bende , ka ng’at ma ok ja-Yahudi , kendo ma ok oter nyangu , omako Chik , to Nyasaye nokwane ka ka ng’at moter nyangu .
To in ja-Yahudi moter nyangu kendo man gi Chik mondiki kamano , to pod ikethe aketha , to gin , kata obedo ni ok otergi nyangu , to girito Chik ?
Gik ma oko ok ema mi ng’ato dok ja-Yahudi maradier , bende tero nyangu mar ringruok ok e tero nyangu maradier .
Ooyo , ja-Yahudi maradier en ng’at ma ja-Yahudi gie chunye , kendo tero nyangu maradier bende en mar chuny . En tich Roho , to ok en tich rito Chik . Kata obedo ni ng’at ma kamano ok yud pak kuom dhano , to oyudo kuom Nyasaye .
To ng’ato kuomu nyalo penjo niya , “ Ka kamano to ere ber mar bedo ja-Yahudi ? Koso ere ber mar tero nyangu ? ”
To adwoko kama : Nitie ber mang’eny kuom bedo ja-Yahudi . Mokwongo Nyasaye nogeno jo-Yahudi mi omiyogi Wachne .
To koro , ka jomoko kuomgi ne ok orito wachneno , iparo ni mano dimi adiera mar Nyasaye bed maonge tich koso ?
Ooyo , ok kamano ngang’ ! Nyasaye nyaka bed jaadiera , kata obedo ni ji duto gin jomriambo , mana kaka Muma wacho ni , “ A Nyasaye , in ema nyaka inenri ng’ama kare kiwuoyo , to bende kiyali , to nyaka ilo bura . ”
To ng’ato nyalo wacho ni richowa nyiso ji tim makare mar Nyasaye , omiyo Nyasaye ok ni kare kakumowa .
To mano ok nyal bet kamano , nimar ka Nyasaye ok ni kare , to ere kaka dong’ad ni piny bura ?
Ng’ato bende nyalo wacho niya , “ Miriambona osemiyo adiera mar Nyasaye onenore malong’o , kendo osekelone duong’ . Koro ere gimomiyo pod ing’adona bura ni an jaricho ? ”
To mano chalo mana gi wacho ni , “ Watimuru richo mondo ber obedie . ” Chutho , jomoko osehangonwa kawacho ni mano e gima wapuonjo ! Nyasaye nokum joma kamago kaka owinjore !
To koro ere kaka wan jo-Yahudi waloyo ji mamoko ? Ngang’ , ok waloyogi kata matin , nikech asenyiso ni richo oloyo jo-Yahudi gi joma ok jo-Yahudi mana machalre ,
mana kaka Muma wacho niya , “ Onge ng’ama kare Ooyo , onge kata mana ng’at achiel
Onge ng’ama wach donjone , kata mana ng’ama dwaro Nyasaye .
Ji duto osebayo yo , mi gidoko joma nono . Onge ng’ato kuomgi matimo maber . Ooyo , onge kata mana ng’at achiel . ”
“ Dhogi chalo gi bur mong’amo dhoge , kendo giwacho mana miriambo lilo . ” “ Wechegi chalo gi kwich thuond rai . ”
“ Dhogi opong’ gi kuong’ kod weche makech . ”
“ Tiendgi wer , ka gidhi chuero remo ,
kendo kamoro amora ma gidhiye to chandruok gi masira ema wuokie .
Ok ging’eyo yo makelo kue . ”
“ Ok giluoro Nyasaye kata matin . ”
To wang’eyo ni weche duto ma Chik wacho oket ni joma nie bwo Chikno . Kuom mano , ji onge gi yo ma ginyalo tonygo e bura , to buch Nyasaye okwako piny duto .
Onge ng’ama nyalo bet e winjruok gi Nyasaye nikech osemako Chik , nimar tich Chik en mana miyo dhano ng’eyo ni oseketho .
To koro yo ma Nyasaye miyogo dhano bet e winjruok kode oseelore , kendo ok otenore kuom Chik kata matin . To kata kamano Chik Musa gi Jonabi wuoyo kuome .
En e yo ma Nyasaye miyogo dhano bet e winjruok kode nikech yie ma oyiego kuom Yesu Kristo . Yorno ni thuolo ni ji duto moyie , nikech onge gima gipogorego .
Ji duto oseketho , kendo girem kuom duong’ mar Nyasaye .
To Nyasaye miyo gibet e winjruok kode kuom ng’wonone , nikech Yesu Kristo nowarogi .
Nyasaye nochiwo Yesu mondo thone obed misango migologo richo mag joma oyie . Notimo kamano mondo onyisgo ni timne kare , kata obedo ni ne osebedo ka ok odew richo mane joma chon otimo kamano .
To bende notimo kamano mondo onyisgo ni pod otimo gima kare ndalogi , kendo ni ng’ato ka ng’ato moyie kuom Yesu , to omiyo bet e winjruok kode .
Koro ere gima odong’ ma ng’ato nyalo sungorego ? Onge gimoro , nikech sunga osegol oko chuth . To ere gima omiyo ogole ? Ogole nikech warito Chik koso ? Ooyo , ogole mana nikech wayie .
Wasenwang’o malong’o ni Nyasaye miyo ng’ato bet e winjruok kode mana nikech yie , to ok nikech rito Chik kata matin .
Uparo ni Nyasaye en mana Nyasach jo-Yahudi kende koso ? Donge en Nyasach joma ok jo-Yahudi bende ? Adier en Nyasach joma ok jo-Yahudi bende .
Nikech Nyasaye en achiel . Obiro miyo jo-Yahudi bet e winjruok kode mana nikech yiegi . Kamano bende e kaka nomi joma ok jo-Yahudi bedi e winjruok kode mana nikech yiegi .
Koso uparo ni kwajiwo wach yie kamano to wamiyo Chik bedo maonge gi tich ? Ooyo , ok kamano . Koro eka waguro Chik !
Koro ere gima dwawachi kuom Ibrahim ma kwarwa ? Ang’o mane oneno ?
Ka dine bed ni obet e winjruok gi Nyasaye nikech gik mane otimo , to kara da obedo gi gima omiyo onyalo sungore . To chutho oonge gi gima onyalo sungorego e nyim Nyasaye ,
nikech Muma wacho niya , “ Ibrahim noyie kuom Nyasaye , mi yieneno ema ne omiyo Nyasaye okwane ni en ng’ama kare . ”
Ka ng’ato osetiyo tich moro , to chudone ok kwan ka kony moro momiye amiya , to ikwano ka pok moyudo kuom luche .
To ka ng’ato ok ogeno kuom gimoro mosetimo , to oyie mana kuom Nyasaye mamiyo joma richo bet e winjruok kode , to yieneno ema ikwano ka gima omiyo obet e winjruok gi Nyasaye .
Mano bende e gima ne Daudi owacho kare , mak orango timbe mosetimo . Nowacho niya ,
“ Mano kaka joma Nyasaye oseweyonigi kethogi , kendo orucho richogi , gin johawi !
Adier , ng’at ma Ruoth ok kwan ka jaricho en jahawi ! ”
To uparo ni hawi mane Daudi owuoyo kuomeni , en mar joma oter nyangu kende koso ? Ooyo , en mar joma ok oter nyangu bende , nikech wasehulo ni Muma wacho ni , “ Yie mar Ibrahim ema ne omiyo Nyasaye okwane ni en ng’ama kare . ”
Nyasaye nokwane ni en ng’ama kare kosetere nyangu , koso ka podi ? Donge nokwane kapok otere nyangu , to ok kosetere ?
To achien ne otere nyangu kaka ranyisi ni Nyasaye ne okwane ni en ng’at makare nikech yie mane en-go kane pok otere nyangu . Kuom mano , Ibrahim e wuon ji duto moyie kuom Nyasaye , kendo ma Nyasaye kwano ni joma kare , kata obedo ni ok otergi nyangu .
To bende en e wuon jogo moter nyangu , to mana nikech giluwo yor yie mane wuonwa Ibrahim bende oluwo kane pok otere nyangu .
Nyasaye nosingore ni Ibrahim kod nyikwaye ni piny nobed margi to ne ok osingore kamano nikech Ibrahim norito chik , to mana nikech nokwane ni en ng’at makare kuom yie mane en-go .
Ka da bed ni gima Nyasaye osingore imiyo mana joma orito Chik , to kara yie ma ng’ato nigo onge tiende , kendo singruok mar Nyasaye bende onge tich .
Chik kelo mirimb Nyasaye , to kama chik ongee , ketho chik bende ongee .
Gimomiyo yie nyaka bedie en ni mondo gik moko duto oyud nono kuom ng’wono , kendo singruok obed gi teko ni koth Ibrahim duto , ok mana ni joma rito Chik kende , to bende ni mago ma oyie mana kaka Ibrahim e wuonwa waduto ,
mana kaka Muma wacho niya , “ Aseketi wuon ogendini mang’eny . ” Kuom mano , singruok nigi teko e nyim Nyasaye mane Ibrahim oyie kuome . En e Nyasaye machiero joma otho , kendo ma gima owacho miyo gik maonge betie .
Ibrahim noyie kendo nogeno agena , kata obedo ni gima dine mi ogen kamano ne onge ! Mano omiyo nodoko wuon ogendini mathoth , mana kaka Muma wacho ni , “ Nyikwayi nobed mana mathoth kamano . ”
Kata obedo ni hike koro ne dirom mia achiel , ong’eyo ni ringre owuon chalo gi gima otho , kendo ni Sara bende koro ndalone mar nywol osekadho , to yie mare ne ok odok chien .
Ne pod ogeno agena singruok mar Nyasaye ma ok oriwo gi kiawa . Yie mare nopong’ gi teko , mi omiyo Nyasaye duong’ ,
ka en gi ratiro ni Nyasaye nigi teko mar timo gima ne osesingore ni notim .
Yieno ema ne omiyo “ Nyasaye okwane ni en ng’ama kare . ”
To weche mondik ni , “ Nyasaye nokwane ni en ng’ama kare , ” ne ok ondiki mana nikech Ibrahim kende ,
to nondiki nikech wan bende , ma ibiro kwano ni joma kare nikech wayie kuom Jal mane ochiero Yesu Ruodhwa oa kuom joma otho .
Yesu ema ne ochiw mi otho nikech richowa , to ne ochiere mondo wabedi e winjruok gi Nyasaye .
Kaka osemi wabet e winjruok gi Nyasaye nikech wayie , koro wan gi kue kod Nyasaye kuom Yesu Kristo Ruodhwa .
Yesu ma wayie kuomeni ema oseyawonwa yo ma wayudogo gueth mar Nyasaye ma wan-goni , kendo wamor nikech wageno ni wanane duong’ mar Nyasaye .
To ok mano kende ! To wabedo mamor kata mana e masiche mwaneno , nikech wang’eyo ni masira kelo kinda ,
to kinda miyo ng’ato bedo gi chuny ma Nyasaye oyiego , kendo chuny ma kamano miyo ng’ato bedo gi geno .
To geno ma kamano ok kuod wiwa , nikech Roho Maler ma Nyasaye osemiyowa osepong’o chunywa gi hera mar Nyasaye .
Kane pod ok wanyal gimoro , wan joma ok oluoro Nyasaye , to Kristo nothonwa e ndalo mane Nyasaye oketo .
Tek mondo ng’ato oyie tho kar ng’at makare , to kamoro inyalo yudo ng’ato ma diyie chiwore kar ng’at maber .
To gima nyisowa ni Nyasaye oherowa gi hera maduong’ en ni Kristo nothonwa kane pod wan joricho .
Kaka koro tho Kristo osemiyo wabet e winjruok gi Nyasaye , wan gi ratiro ni obiro resowa e kum mogik .
Kane pod wan wasik Nyasaye , to ne omiyo wasedoko osiepne , kuom tho mar Wuode . To tinde kaka koro wasedoko osiepene , donge ibiro resowa moloyo nikech ngima mar Wuode ?
To ok mano kende . Wamor bende kuom Nyasaye nikech gima ne Yesu Kristo Ruodhwa otimonwa , nimar en ema nomiyo wadoko osiep Nyasaye .
Wang’eyo ni richo nodonjo e piny nikech tim ng’at achiel , kendo richono nokelo tho . Kamano tho nobiro kuom ji duto , nikech ji duto nokelo richo .
To chutho richo ne nie piny kata mana e ndalo mane Nyasaye pok omiyo ji Chik Musa , to ka onge chik to richo ok kwan ka richo .
To chakre ndalo mar Adam nyaka ndalo mar Musa , tho noloyo ji duto , koda ka joma ok oketho kaka Adam noketho , kotamore rito chik mane Nyasaye omiye . Adam ne en ranyisi mar Jal mane onego obi .
To ng’wono mane Nyasaye otimo opogore mabor gi richo mane Adam otimo , nikech richo mar ng’ato achiel nokelo ni ji duto tho , to ng’wono mar Nyasaye , kod chiwo mane ng’at achiel ma en Yesu Kristo okelo nomiyo ji duto gweth mogundho .
Mich Nyasayeno opogore mabor gi richo mar ng’at achielno , nimar richo achiel nokelo ni ji duto bura , to richo mang’eny nokelo mich mang’won mane omiyo ji duto obet e winjruok gi Nyasaye .
Ka ketho mar ng’ato achiel ema nomiyo tho olocho , to mano kaka joma yudo ng’wono mogundho mar Nyasaye gi michne ma miyo gibedo e winjruok kode nobed gi ngima kendo nolochi nikech ng’at achiel ma en Yesu Kristo !
Kaka ketho achiel nomiyo bura oloyo ji duto , kamano bende e kaka tim makare achiel miyo ji duto bedo e winjruok gi Nyasaye , kendo miyogi ngima .
Bende kaka ji duto nodoko joketho nikech ng’at achiel notamore winjo wach , e kaka ji duto nobed e winjruok gi Nyasaye nikech ng’at achiel nowinjo wach .
Chik nobiro , mi ketho omedore . To kama richo nomedoree , ng’wono nomedoree moloyo ,
ni mondo kaka richo nolocho kamiyo ji duto tho , e kaka mondo ng’wono olochi , ka Nyasaye miyo ji bedo e winjruok kode , kendo miyogi ngima ma nyaka chieng’ kuom Yesu Kristo Ruodhwa .
To koro ere gima dwawachi ? Dwawachi ni ber kwasiko watimo richo mondo ng’wono mar Nyasaye omedre koso ?
Ngang’ ! Ok kamano ! Korka wach richo to wan mana joma otho . Koro ere kaka dwadhi nyime kwadak e richo ?
Donge ung’eyo ni kane obatiswa , mi wariwore gi Yesu , to batisono nomiyo wariwore kode e thone ?
Mano onyiso ni kane obatiswa mi wariwore gi Yesu e thone , to ne oyikwa kode bende , mondo kaka ne Kristo ochier oa kuom joma otho kuom teko maduong’ mar Wuoro , e kaka wan bende wabed gi ngima manyien .
Ka waseriwore kode e thone , to wanariwre kode e chierne bende .
Wang’eyo ni ngimawa machon nogur kode e msalape ni mondo kitwa mar richo orum , kendo ni mondo kik wamed bedo wasumb richo ,
nikech ka ng’ato osetho to osegonye oa e richo .
Ka wasetho gi Kristo to wayie ni wanabed mangima kode bende ,
nikech wang’eyo ni Kristo osechier oa kuom joma otho , kendo ok nochak otho nimar tho koro onge gi teko kuome .
Tho mane othogo , notho ni richo dichiel kende , to koro kaka ongima , ongima ni mondo oti ni Nyasaye .
Kamano e kaka onego ukwanru ni usetho ni richo , to ungima ni mondo uti ni Nyasaye kuom Yesu Kristo .
Mano emomiyo kik uwe richo bed gi loch e ringreu matho , mondo kik uluw gombo mag ringruok .
Kik ng’ato kuomu yie mondo fuonde moro amora obed gima itimogo richo , to chiwreuru ni Nyasaye ka joma otho mochako ochier . Adier , chiwneuru ringreu duto mondo obed gik ma itimogo gik makare ,
nimar richo ok nochak obed gi loch kuomu , nikech koro ok un e bwo Chik , to un e bwo ng’wono mar Nyasaye .
To koro nadi ? Dwatim atima richo nikech koro ok wan e bwo Chik to wan e bwo ng’wono koso ? Ngang ! Ok kamano !
Donge ung’eyo malong’o ni ka uchiworu ni ng’ato ka wasumbe , mi urito chikene , to chutho un wasumb ng’atno ? Kamano bende ka un wasumb richo to tho ema ochomou , to ka un wasumb winjo wach to Nyasaye biro miyo ubed e winjruok kode .
To wagoyo ni Nyasaye erokamano nikech kata obedo ni yande un wasumb richo , to koro urito puonj mane omiu gi chunyu duto .
Ne ogonyu e tuech richo , mi udoko wasumb tim makare .
Awuoyonu gi weche mayot winjo nikech parou mar dhano thanythany . Kaka ne uchiwo ringreu obed wasumb dwanyruok gi tim ma ok kare , mutimo atima richo , e kaka koro chiwuru ringreu obed wasumb tim makare mondo udok joma ler .
Kane un wasumb richo , to ne ok uneno ni onego uluw tim makare .
To ere ohala mane uyudo kuom timo gik ma koro miyou wichkuotgi ? Giko mar gigo en mana tho .
To koro osegonyu e tuech richo , mi udoko wasumb Nyasaye , omiyo ohala muyudo en ngima maler , kendo gikone en ngima ma nyaka chieng’ .
Misach richo en tho , to mich Nyasaye en ngima mochwere kuom Yesu Kristo Ruodhwa !
Owetena , un joma ong’eyo kaka chik tiyo , omiyo ung’eyo ni chik otueyo ng’ato mana ka pod ongima .
Wakawuru dhako man gi chwore kaka ranyisi : Chik kend otueye kuom chwore ka pod chwore ngima . To ka chwore otho , to ogonye kuom chik mane otueye kuom chwore .
To ka odhi odak gi dichwo moro ka chwore pod ngima , to iluonge ni dhako materore . To ka chwore otho to chik ok otueye . En thuolo omiyo ka ng’at machielo koro okende , to ok en dhako materore .
Owetena , un bende uchalo kamano . Ne udoko fuond ringre Kristo , omiyo Chik onge gi teko kuomu , nikech uchalo joma otho . Mano notimore mondo ubed jo-ng’at machielo , ma en Jal mane ochier oa kuom joma otho , mondo wan duto wanyag olemo ni Nyasaye .
E ndalo mane pod waluwo timbe mag dhano , Chik nomiyo gombo otiyo e ngimawa , mi onywolo mana tho .
To koro osegonywa kuom Chik mane otueyowa , nikech wachalo joma osetho . Koro ok wati ni Nyasaye e yo machon , kwaluwo mana Chik mondiki , to watiyone ka wan gi ngima manyien ma Roho kelo .
Koro ere gima dwawachi ? Dwawach ni Chik en richo koso ? Ngang ! Ayie ni ka da Chik onge , to ok dang’eyo ni richo en ang’o . Ka da ni Chik ok owacho ni ‘ Kik igombi , ’ to da ok ang’eyo ni gombo en ang’o .
Chikno nomiyo richo thuolo , mi okelo gombo duto mopogore opogore e chunya . Ka da onge Chik , to richo dobedo gima otho .
Chon ne ok ang’eyo wach Chik , to ne angima angima . To kane ang’eyo Chik , richo nodoko mangima , mi an to atho .
Kamano chik mane oketi mondo okel ngima , nokelona mana tho ,
nikech richo noyudo thuolo ma Chik okelo , mi owuonda , kendo onega .
Kuom mano , Chik Musa en gima ler , kendo chike moting’o bende ler , kendo kare , kendo beyo .
Kara dwawachi ni gima ber ema nomiyo atho koso ? Ngang’ ! Richo notiyo gi gima ber , mi onega , mondo richo ong’ere malong’o ni en ang’o . Kamano chik nyiso ni richo en gima rach moloyo .
Wang’eyo malong’o ni Chik Musa ber , nikech oa kuom Nyasaye . An to an mana dhano matho , moseng’iew modoko misumba richo .
Gik ma atimo odhiera , nikech ok atim gik ma adwaro ni mondo atim , to atimo mana gik ma ok adwar .
To ka atimo gik ma ok adwar timo kamano to mano nyiso ni ayie ni Chik ber .
To chutho ok an ema atim gigo , to richo modak e chunya ema timogi .
Ang’eyo ni an kaka dhano , onge gima ber man kuoma , nikech kata obedo ni adwaro timo gima ber , to ok anyal .
Gima ber ma adwaro timo ok atim , to gima rach ma ok adwar ema atimo .
To ka atimo gima ok adwar timo kamano to mano nyiso ni ok an ema atim gino , to richo modak kuoma ema time .
Koro gima asefwenyo en ni , ka adwaro timo gimoro maber , to richo kende ema arodhnogo .
E chunya maiye to amor gi Chik Nyasaye ,
to e ringra anwang’oe chik machielo makedo gi chik ma chunya oyiego . Chikno omiyo abedo misumba richo modak e ringra .
Yaye ! Mano kaka an ng’at machandore ! Ng’ano ma biro resa e ringruok mar thoni ?
Agoyo ni Nyasaye erokamano , nikech Yesu Kristo Ruodhwa ema biro resa ! Kuom mano , aneno ni an awuon arito Chik Nyasaye mana gi parona kende , to e ngimana mar dhano to aluwo mana chik mar richo .
Mano emomiyo koro onge bura kuom jogo man kuom Kristo Yesu ,
nikech ka ng’ato ni kuom Kristo , to chik mar Roho makelo ngima osegonye kuom chik makelo richo kod tho .
Gima Chik Musa ne ok nyal timo nikech nyawo mar dhano e gima Nyasaye notimo kane ooro Wuode e kido mar ringruok machal mana gi ringrewa matimo richo , mondo obed misango magolo richo . Kamano , kane en e ringruokno , nomiyo bura oloyo richo ,
mondo tim makare ma Chik dwaro ochop kare kuomwa , wan ma koro wawuotho kaka Roho dwaro , to ok kaka ngima mar dhano dwaro .
Joma timo gik ma ngima mar dhano dwaro , paro mana weche mag dhano , kendo mano kelo tho ,
to joma timo gik ma Roho dwaro , paro mana weche mag Roho , kendo mano kelo ngima kod kue .
Ng’at ma paro mana weche mag dhano mon gi Nyasaye , nikech ok orito Chik Nyasaye . Adier , ok onyal rite .
Chutho , joma timo mana gik ma ngima mar dhano dwaro ok nyal bedo malong’o ni Nyasaye .
Ka Roho mar Nyasaye odak e iu , to ok unyal timo gik ma ngima mar dhano dwaro , to utimo mana gik ma Roho dwaro , kendo ka ng’ato onge gi Roho mar Kristo , to ok en ng’ate .
To ka Kristo nie iu , to kata obed ni ringreu otho nikech richo , chunyu to ngima nikech Nyasaye osemiyo ubet e winjruok kode .
To bende ka Roho ma Jal mane ochiero Yesu oa kuom joma otho odak e iu , to en mane ochiero Kristo oa kuom joma otho nomi ringreu matho bedo mangima bende , nikech Roho modak e iu .
Emomiyo owetewa , wan jogowi , to ok jogop dwaro mar dhano , mondo watim gik ma ngima mar dhano dwaro ,
nikech kutimo gi ma ngima mar dhano dwaro to ubiro tho . To ka unego timbeu maricho kuom teko mar Roho , to unubed mangima .
Ji duto ma Roho mar Nyasaye otelonigi gin nyithind Nyasaye .
To Roho ma useyudo ok loku wasumbini mondo uchak ubed maluor . Ooyo , Rohono lokowa nyithind Nyasaye , omiyo ng’ato ka ng’ato kuomwa ywak ni Nyasaye , ka luonge ni , “ Baba ! Wuora ! ”
Roho owuon oriwore gi chunywa kanyisowa ni wan nyithind Nyasaye .
To ka wan nyithind Nyasaye kamano , to wayudo mich ma osesingorenwa bende . Adier , wayudo michgo kaachiel gi Kristo ! Chutho , ka wayie neno masira kode , to wanayud duong’ kode bende .
To aneno ni masira mwaneno ndalogi tin , kipimo gi duong’ mapok oel mwabiro yudo .
Gik moko duto mochue rito kogeno ahinya mondo Nyasaye omi nyithinde ofwenyre .
Nyasaye nomiyo gik moko duto mochue obedo kayiem nono , ok nikech dwarogi giwegi , to nikech dwarone owuon . To ne nitie geno ni
chieng’ moro nogony gik moko duto mochue , mondo kik gibed gik matow , to giyud thuolo maduong’ ma nyithind Nyasaye nigo .
Wang’eyo ni nyaka chil kawuono gik mochue duto chur , kendo neno rem mana ka dhako ma muoch kayo .
Ok mago kende , to wan bende wachur e iwa wawegi , ka warito mondo Nyasaye olokwa nyithinde , komiyowa thuolo chutho . Wachur kamano kata obedo ni Nyasaye osemiyowa Roho kaka mich mokwongo mar gueth ma wabiro yudo achien .
Adier genono ema ne oreswago . Ka waseyudo gima wageno yudo , to koro ok wanyal wacho ni wan gi geno , nikech ere kaka ng’ato nyalo geno yudo gima oseyudo ?
To ka wageno yudo gima pok waneno , to rit ma waritegono nyiso ni wan jokinda .
Mano e kaka Roho bende konyowa e nyawowa , nikech ok wang’eyo kaka owinjore walem . To Roho owuon kwayonwa Nyasaye , kachur gi chur ma weche dhano ok nyal wacho ,
kendo Nyasaye ma nono chuny dhano ong’eyo gima Roho kwayo , nikech okwayo ni jo-Nyasaye e yo ma Nyasaye oyiego .
Wang’eyo ni Nyasaye omiyo gik moko duto tiyo kaachiel mondo joma ohere oyud gueth . Jogo gin joma oseluongo kaka odwaro .
Gin e joma noyiero chon , mi oketo obedo gi kido machal gi kit Wuode , mondo Wuode obed wuowi maduong’ e kind owetene mang’eny .
Joma ne Nyasaye oyierogo ema noluongo , kendo joma noluongogo nomiyo obet e winjruok kode , bende joma osemiyo obet e winjruok kodego ema opogonigi duong’ne maler .
To koro dwawach ang’o kuom wechego duto ? Ka Nyasaye ni kodwa , to ere gima dwaluor , kata ka ng’ato obedo jasikwa ?
Nyasaye ne ok otimo migundia kuom Wuode owuon , to ne ochiwe mi otho nikech wan duto . To kane ochiwo Wuode kamano , to ere kaka dotamre miyowa gik moko duto mogundho ?
Ng’ano ma didonj ni joma Nyasaye oseyiero , ka Nyasaye ema osemiyo gibet e winjruok kode ?
Koso ere ng’ama ding’adnwa bura , ka Kristo Yesu ema ne othonwa ? To ok tho ema nothonwa kende , to bende ne ochier , mi obet e bat korachwich mar Nyasaye , kendo en ema okwayonwa !
Ang’o ma dipogwa gi hera ma Kristo oherowago ? Dobed masira , koso chandruok , koso sand , koso kech , koso duk , koso himruok , koso tho ?
Adier , mago timorenwa mana kaka Muma wacho niya , “ Inegowa seche duto nikech in , kendo wachalo mana gi rombe midwaro yang’o . ”
To kata kamano , waloyo gigo duto chutho , nikech teko mar Jal mane oherowa ,
nimar ang’eyo malong’o ni onge gima nyalo pogowa gi hera ma oherowago , bed ni en tho kata ngima , kata malaika kata joloch mag polo ,
kata gik manie wiwa malo kata gik manie bwowa piny , kata gimoro amora manadi mochue . Adier , onge gima nyalo pogowa gi hera mar Nyasaye , moherowago kuom Kristo Yesu Ruodhwa .
Kaka an ja-Kristo , gima koro adwaro wacho en adier chutho . Ang’eyo e chunya ni ok ariambi ,
kendo Roho Maler bende nyisa ni awacho adier . An gi kuyo maduong’ , kendo chunya lit pile nikech wach jowetena ma jo-Israel , ma gin joogandana kuom anywola .
Dayie mondo an awuon Nyasaye okweda , mi gola kuom Kristo , kapo ni mano dikonygi .
Jo-Israel gin joma Nyasaye oseyiero mondo obed nyithinde . Ne onyisogi duong’ne maler , kendo ne otimo kodgi singruok madongo . Nomiyogi Chik Musa kendo nonyisogi kaka onego gilame e Hekalu . Bende nosingorenigi ni obiro guedhogi .
Gin e nyikwa kwerewa madongo machon , kendo korka anywola , to Mesia ne oa e ogandagi . Opak Nyasaye Moloyo Gik Moko Duto nyaka chieng’ ! Amin .
To kik ugal ni gima Nyasaye nosingore ok osechopo , nikech jo-Israel duto ok gin joma Nyasaye oseyiero .
To bende nyikwa Ibrahim duto ok gin nyithind Nyasaye , nimar Nyasaye nowacho ni Ibrahim niya , “ Joka Isaka kende ema noluong ni nyikwai . ”
Mano nyiso ni nyithindo duto mane Ibrahim onywolo ok gin nyithind Nyasaye , to mana mago monywol kaluwore gi singruok mar Nyasaye ema ikwano ka nyithind Nyasaye adier ,
nikech mano e gima Nyasaye nosingore niya , “ Ka kinde ochopo kare , to anaduogi , kendo nanwang’ ka Sara osenywolo nyathi mawuowi . ”
To ok mano kende . Kwarwa Isaka nonywolo nyithindo ariyo gi Rebeka chiege .
To kane pok onywolgi , tiende ni kane pok gitimo gimoro maber kata marach ,
Mano bende e kaka Muma wacho ni , “ Ne ahero Jakobo , Esau to ne asin-go . ”
To koro dwawach ang’o ? Dwawach ni Nyasaye ok ni kare koso ? Ooyo ! Ok nyal bet kamano ,
nikech Nyasaye nowacho ni Musa niya , “ Anakech jogo ma adwaro kecho , kendo anabed mang’won ni joma adwaro bedonigi mang’won . ”
Emomiyo ok en wach gima ng’ato dwaro kata gima ng’ato timo momiyo Nyasaye yiere , to en mana wach ng’wono mar Nyasaye owuon .
Nyasaye wacho ni Farao e Muma niya , “ Ne aketi ruoth mana ni mondo gima atimoni omi ji ong’e kaka tekona duong’ , kendo mondo humba olandre e piny ngima . ”
Kuom mano waneno ni ka Nyasaye dwaro timo ni ng’ato ng’wono , to otimo atima . Bende ka odwaro ni mondo omi chuny ng’ato odok matek , to otimo atima kamano .
To ang’eyo ni ng’ato kuomu biro penja niya , “ Ka onge ng’ama nyalo geng’o gima Nyasaye dwaro kamano , to ere gima omiyo Nyasaye pod dhaw gi ji ? ”
To an adwoke ni , in dhano adhanani , in ng’a , ma dipenj Nyasaye wach ?
Donge jachuech nigi teko mar timo atima gima ohero gi lowo ? Koso donge lowo achiel onyalo chueyogo agulni ariyo , ma achiel itiyogo tich mogen , to machielo itiyogo tich aticha ?
To mano bende e gima Nyasaye osetimo . Kata obedo ni ne odwaro nyiso ji mirimbe , mondo ging’e tekone , to ne ohore mos gi ng’wono maduong’ , mi ok otieko joma okechogo mane owinjore otieki .
To bende notimo kamano mondo omigo ji ong’e duong’ne kaka lich . En duong’ ma omiyo joma otimonigi ng’wono , ma gin joma ne oseloso chon mondo oyud duong’ kamano .
Jogo e wan , ma moko Nyasaye oluongo kuom jo-Yahudi , to moko oseluongo kuom joma ok jo-Yahudi bende .
Mano oluwore gi gima Nyasaye owacho e kitap Hosea niya , “ Ji mane ok joga , analuong ni joga . Adier , oganda mane ok ahero , analuong ni joma ahero ,
kendo kama ne okwergie chon ni , ‘ Ok un joga , ’ e kama noluonggie ni , nyithind Nyasaye Mangima . ”
Isaya bende nowuoyo kuom jo-Israel kama : “ Kata ka jo-Israel ng’eny mana ka kuoyo manie dhonam , to ji manok kuomgi kende ema nokwo ,
nikech Ruoth Nyasaye nong’ad bura e piny piyopiyo , mana kaka nowacho ni notim . ”
Mano oluore gi gima Isaya nosewacho chon niya , “ Ka dine Ruoth Nyasaye Manyalo Gik Moko Duto ok oweyonwa joma chungo wiwa , to dine warumo mana ka Sodom gi Gomora . ”
Koro wanawach ang’o ? Onego wawach ni joma ok jo-Yahudi , mane ok otemo mondo obed e winjruok gi Nyasaye , ema koro osebet e winjruok kode kuom yie ,
to jo-Israel , mane temo dwaro yor Chik ma dimi gibed e winjruok gi Nyasaye , ne ok oyudo chik ma kamano .
To ang’o ma omiyo ne ok ginyal yude ? Ne ok ginyal yude nikech ne ok gitemo mondo gibed e winjruok gi Nyasaye kuom yie , to mana kuom gik ma gitimo . Ne gichwanyore e kidi machwanyo ji .
En kidi ma Muma wuoyo kuome niya , “ Winjuru ! Aketo kidi mabiro chwanyo ji e dala Sayun . En lwanda ma nomi gipodhi . To ng’at moyie kuom Jal ma kidino ochung’ kare , to ok noywag ang’e . ”
Owetena , alamo Nyasaye matek mondo jo-Israel okwo , nikech mano ema chunya dwaro ahinya .
Ayie ni giketo chunygi kuom tiyo ni Nyasaye , to gikia yo ma onego gitinego ,
nikech pok ging’eyo yo ma Nyasaye miyogo ji bet e winjruok kode , to gise mana temo loso yorgi giwegi . Kamano ne ok giyie luwo yo ma Nyasaye miyogo ji bet e winjruok kode .
To koro Kristo osemiyo Chik obedo maonge gi tich , komiyo ji duto moyie kuome , bet e winjruok gi Nyasaye .
Gima ne Musa ondiko kuom wach bedo e winjruok gi Nyasaye kuom mako Chik wacho kama : “ Ng’at ma omako Chik , Chik nomi obed mangima . ”
To kuom wach bedo e winjruok gi Nyasaye kuom yie , to owachoe niya , “ Kik ipenjri e chunyi ni , ‘ Ng’ano ma didhi malo e polo ? ’ ” tiende ni , ng’ano ma didhi kwa Kristo obi e piny ?
“ Kata kik ipenjri ni , ‘ Ng’ano ma dilor mwalo e Piny Joma Otho ? ’ ” tiende ni , ng’ano ma digol Kristo a kuom joma otho ?
Ooyo Muma wacho kama : “ Wach Nyasaye chiegni kodi ; en mana e dhogi kendo e chunyi . ” En e wach mar yie mwalando niya ,
Ka iwacho gi dhogi e lela ni Yesu e Ruoth , kendo iyie e chunyi ni Nyasaye ne ochiere oa kuom joma otho , to noresi .
En kamano nikech ng’ato nyaka yie gi chunye mondo obed e winjruok gi Nyasaye , kendo nyaka owuo e lela gi dhoge mondo orese .
Muma wacho niya , “ Ng’at moyie kuome ok noywag ang’e . ”
Mano oriwo ji duto nikech onge pogruok e kind jo-Yahudi gi joma ok jo-Yahudi , to giduto gin gi Ruoth achiel man gi mwandu mang’eny mopogo ni ji duto malame .
Muma wacho ni , “ Ng’ato ka ng’ato malamo Ruoth noresi . ”
To ere kaka ji nyalo lame , ka ok giyie kuome ? Koso ere kaka digiyie kuom Jal ma pok giwinjo wachne ? Koso digiwinj ni entie nadi , ka ng’at malandonigi wach onge ?
Koso ere kaka ji nyalo lando Wach Maber ka ok oorgi ? En mana kaka Muma wacho niya , “ Mano kaka ji mor ka gineno joma kelo nigi Wach Maber ! ”
To ok en ni ji duto ne oyie Wach Maberno , to obet mana kaka Isaya wacho niya , “ Ruoth , ere ng’ama oseyie wach mwalando ? ”
Kuom mano yie a kuom winjo . To gima iwinjo en Wach Maber mawuoyo kuom Kristo .
To koro apenjo niya , “ Bende nyalo bet ni jo-Israel ne ok owinjo Wach ? ” Ooyo ! Ne gisewinjo , mana kaka Muma wacho ni , “ Dwond joland wach osewinji e piny duto . Adier , wechegi osetundo e tung’ piny gi tung’ piny . ”
Apenjo kendo niya , “ Bende nyalo bet ni jo-Israel ne ok owinjo tiend wach ? ” To akwongo adwoko penjono kanyisou gima ne Musa owacho ni , “ Anami nyiego maku kod joma ok oromo luong ni oganda . Adier , anami mirima maku kod oganda ma onge rieko . ”
To Isaya wuoyo gi chir niya , “ Joma ne ok manya ema ne onwang’a . Adier , afwenyora ni joma ne ok penja . ”
Kuom jo-Israel to owuoyoe niya , “ Odiechieng’ duto narieyo bada , ka ahombo oganda ma wigi tek kendo ma piem koda , mondo oduog ira . ”
To bende apenjo niya , “ Nyasaye osewito joge koso ? ” Ooyo ! Ok nyal bet kamano , nikech an awuon an ja-Israel ma nyakwar Ibrahim , kendo ma jadhood Benjamin .
Nyasaye ok osewito joge mane ong’eyo chon ! Koso ukia gima Muma wacho kuom Elija ? Donge owacho ni Elija noywagore ni Nyasaye kuom gima jo-Israel no timo , kowacho niya ,
“ Ruoth , gisenego jonabi magi , kendo gisemuko kendeni mag misango . An kenda ema adong’ to kata an bende gidwaro nega . ”
To Nyasaye nodwoke niya , “ An gi ji alufu abiriyo ma pok ogoyo chonggi piny mondo olam Baal . ”
Kamano ndalogi bende nitie joma odong’ ma Nyasaye oyiero kuom ng’wonone .
Oseyierogi kuom ng’wono to ok kuom gik ma gisetimo , nimar ka da bed ni oseyierogi kuom gik ma gisetimo , to ng’wono ok dobedo ng’wono adier .
To koro nadi ? Waneno ni gima jo-Israel osebedo ka dwaro , pok giyudo , to joma nok kuomgi mane oyier ema oseyude . Jomoko duto to ne omi chunygi odoko matek mondo kik winj gima Nyasaye dwaro ,
mana kaka Muma wacho ni , “ Nyasaye osemiyogi chuny ma nindo otero . Kamano wang’gi ok nen , kendo itgi ok winj wach , nyaka chil kawuono . ”
Daudi bende nowacho niya , “ Sewni maggi mondo obed obadho kod amoso , kamiyo gipodho kendo ikumogi .
Wang’gi mondo oimre kik ginen , kendo chandruok obembgi abemba nyaka chieng’ . ”
To koro apenjo niya , “ Kane jo-Yahudi ochwanyore , ne gipodho mi gilal chuth koso ? ” Ooyo , ok kamano . Ketho mane jo-Yahudi okethogo nomiyo warruok obiro ni joma ok jo-Yahudi , mondo omi jo-Yahudi obed gi nyiego kodgi .
To ka ketho mag jo-Yahudi nokelo mwandu ni piny , kendo ka lal margi nokelo mwandu ni joma ok jo-Yahudi , to mano kaka dwokogi ir Nyasaye chuth dikel mwandu miwuoro !
To koro adwaro wuoyo kodu un joma ok jo-Yahudi . Kaka oseketa jaote ni joma ok jo-Yahudi , akwano tijano ka gima duong’ ahinya ,
katemo matek mondo ami jo-Yahudi wetena obed gi nyiego kodu , mondo ami moko kuomgi okwo .
Kane Nyasaye owitogi , to mano e yo mane okelogo winjruok e kinde kod ji . To ka mano en adier , to donge ung’eyo ni korwakogi kendo , to mano nobed mana ka chier a kuom joma otho ?
Ka makati mokwong tedo ochiw ni Nyasaye , to mano miyo makati duto bet maler , kendo ka tiend yath ler , to mano nyiso ni bedene duto ler .
En adier ni Nyasaye oserwakou un joma ok jo-Yahudi , mi ubedo joge , kendo uyudo gueth kaachiel gi jo-Yahudi . To rwakuno chalo mana gi bede yadh zeituni mong’ad oko , eka ochom bad yadh zeituni ma thim kargi , ma koro yudo chiembe koa e tiend yath kaachiel gi bede mamoko .
To kik upakru ni miti uloyo bede mamokogo ! To paruru ni un ok uting’o tiend yath , to tiend yath ema oting’ou .
Kamoro ubiro wacho niya , “ Bede moko nong’ad oko mondo ochomwa kargi . ” Ee , mano en adier ,
to ne ong’adgi oko nikech ne ok giyie , to un koro usiko asika kuom yath nikech uyie . To mano kik mi usungru , to beduru gi luoro e nyim Nyasaye .
Ka jo-Yahudi , machalo bede yath hie ema ne Nyasaye ok okecho , un to dokechu nadi ?
Neuru ni Nyasaye ng’won kendo ger . Oger ni joma oselal , to ong’won ni un , to mana kusiko kuyie ng’wonone . Ka ok utimo kamano to un bende ibiro ng’adou oko .
To bende ka jo-Yahudi ok osiko kotamore yie , to nochak ochomgi e yath , nikech Nyasaye nigi teko mar chomogi kendo .
Un joma ok jo-Yahudi uchalo bad yath mane ong’ad oko kuom zeituni mae thim , mi ochom e yadh zeituni mopidhi . Jo-Yahudi to chalo gi bede yath hie , omiyo mano kaka chako chomogi kendo e yadhgi giwegi yot !
Owetena , wach moro mopondo nitie e wachni ma adwaro mondo ung’e , nikech dipo ka uparo ni uriek . Wachno chalo kama : Bath jo-Israel konchiel chunygi osedoko matek , to mano biro dhi nyime nyaka kar romb joma ok jo-Yahudi ma Nyasaye dwaro , yud warruok .
Mano e kaka jo-Israel duto nokwo , mana kaka Muma wacho niya , “ Jawar nobi koa Sayun . Enogol richo duto mag nyikwa Jakobo
Mano e singruok ma anatim kodgi ka agolo richogi . ”
Kane ilando ni jo-Yahudi Injili , to ne gidoko wasik Nyasaye , to mano nokelonu konyruok , un joma ok jo-Yahudi . To kata kamano Nyasaye noseyierogi , kendo pod oherogi , nikech oparo kweregi .
Ka Nyasaye oyiero ng’ato kendo oguedho , to ok olok parone kuom ng’atno .
Un joma ok jo-Yahudi , chon ne utamoru winjo wach Nyasaye , to koro useyudo ng’wono mar Nyasaye nikech jo-Yahudi otamore winjo wach .
Kamano koro jo-Yahudi otamore winjo wach nikech gineno ni useyudo ng’wono , to mano otimore mana ni mondo koro gin bende giyud ng’wono .
Nyasaye nomiyo ji duto obedo joma otamore winjo wach kamano mondo ong’wonnigi giduto .
Mano kaka mwandu mag Nyasaye dongo ! Riekone kod ng’eyone tut manadi ! Ere ng’ama nyalo ng’eyo tiend gik moparo ? Koso ere ng’ama nyalo ng’eyo yorene ?
En mana kaka Muma wacho niya , “ Ere ng’ama oseng’eyo paro mar Ruoth Nyasaye , kata ere ng’ama osebet jang’adne rieko ?
Koso ere ng’ama osemiye gimoro , ma dimi obed gi gope ? ”
En ema ne ochueyo gik moko duto , kendo ema omiyo gisiko gintie , bende en ema omiyogi gima omiyo gintie . Duong’ obedne nyaka chieng’ ! Amin .
Emomiyo owetena , asayou kuom ng’wono mar Nyasaye mondo uchiw ringreu obed misango mangima kendo maler ma Nyasaye nyalo yiego , nikech mano e yo maradier mar lemo monego uluw .
Kik uluw timbe mag pinyni , to lokreuru mondo parou odok manyien , eka ubiro ng’eyo gik ma Nyasaye dwaro . Gin gik mabeyo kendo malong’o ma Nyasaye oyiego .
Kaka Nyasaye osemiya mich kuom ng’wonone , anyisou ni ng’ato ka ng’ato kuomu kik ketre e duong’ moongego , to mondo opar maber maromre gi yie ma Nyasaye osepogone .
Ringruok achiel nigi fuonde gi leche mang’eny ma moro ka moro nigi tichne owuon .
Kamano e kaka wan bende wang’eny , to wabedo ringruok achiel kuom Kristo , kendo waduto wan fuonde mamoko .
Wan gi mich mopogore opogore , kaka mich mane Nyasaye omiyowa kuom ng’wonone obet . Ka mich momi ng’ato en mar hulo wach moa kuom Nyasaye , to mondo ohul wach maromre gi yie mopogne .
To ka michne en mar tiyo ni ji , to oket chunye e tijno . To ka ng’ato en japuonj , to mondo opuonj ji ,
kendo ka tich ng’ato en jiwo ji , to mondo otim kamano . Ka en jachiwo to mondo ochiw mabup . Ng’at momi mich mar bedo jatelo bende mondo otel ni ji katimo kinda . To ng’at makonyo ji mondo otim kamano gi mor .
Herau mondo obed maonge miganga . Beduru mosin gi gik maricho , to sikuru kuom gik mabeyo .
Herreuru kaka owete onego herre , ka ng’ato ka ng’ato miyo owadgi duong’ moloyo en owuon .
Timuru kinda maonge samuoyo , kendo keturu chunyu kuom tiyo matek ni Ruoth .
Geno ma un-go mondo omi ubed mamor . Kisandou , to timuru sinani , kendo lemuru mak uweyo .
Poguru giu ni jo-Nyasaye modhier , kendo beduru joma ohero rwako welo .
Kwauru Nyasaye mondo oguedh joma sandou . Ee , kwayeuru mondo oguedhgi aguedha , to kik okuong’gi .
Beduru mamor gi joma mor , kendo ywaguru gi joma ywak .
Beduru joma winjore , kendo kik ubed joma sungore , to beduru e achiel gi ji duto . Kik ukawru ni uriek .
Ka ng’ato otimonu marach , to kik uchulne kuor , to keturu chunyu kuom timo gik ma ji duto oyiego ni beyo .
Temuru mondo kanyalore , to udag gi ji duto gi kue .
Osiepena , kik uchul kuor , to kar chulo kuor to weuru mondo mirimb Nyasaye ema otim kamano , nikech ondiki e Muma ni Ruoth Nyasaye owacho niya , “ An ema nachul kuor . Adier , anachul maonge kiawa ! ”
Muma wacho bende niya , “ Ka jasiki odenyo , to miye chiemo , kendo ka riyo oloye to miye pi omodhi , nikech kitimo kamano , to inege gi wichkuot . ”
Kik uwe richo lou , to timuru gik mabeyo mondo ulogo richo .
Ng’ato ka ng’ato nyaka winj wach joma nigi teko mar loch , nimar teko duto wuok mana kuom Nyasaye , kendo joma nigi tekogo , Nyasaye ema oketo .
Omiyo ng’ama tamore winjo wach joma nie loch to tamore winjo mana gima Nyasaye ema oketo . Ng’ato ang’ata matimo kamano nokel kum kuome owuon ,
nikech joma nie loch ok nyal bwogo joma timo maber , to mak mana joma timo marach ema gibwogo . Donge idwaro ni mondo joma nigi loch kik bwogi ? Kara tim atima gik mabeyo , eka joma nigi loch nopaki ,
nikech gin jotich Nyasaye matiyo mondo okonyi . To ka itimo marach to gin jotich Nyasaye matoyo mirimb Nyasaye kuom joketho .
Mano emomiyo nyaka iluor joma nigi loch , ok nikech mirimb Nyasaye kende , to nikech kata e chunyi iwuon ing’eyo ni mano en gima kare .
Mano bende ema omiyo onego ugol osuru , nikech ka joma nigi loch tiyo tichgi to gitiyo ni Nyasaye .
Miuru ng’ato ka ng’ato gima onego umiye , bed ni en osuru , kata luor , kata duong . ’ .
Kik ubed gi gop ng’ato , to gowi kende ma unyalo bedogo en mana hera ma onego uhergo jowadu . Ng’at mosehero wadgi to osechopo Chik Musa duto .
Chikego e magi : Kik iterri , kik ineki , kik ikwal , kendo kik igombi . Chikego kaachiel gi chike mamoko duto , oriw e wach achiel niya , “ Her wadu kaka iherori iwuon . ”
Ka ihero wadu , to ok inyal timone marach . Mano emomiyo hera chopo chik duto .
To timuru kamano nikech ung’eyo ni kinde koro osechopo ma uchiewie ua e nindo , nikech chieng’ mibiro resowae koro chiegni moloyo ndalo mane wachakoe yie kuom Yesu .
Otieno chiegni rumo , kendo dwaro ru . Emomiyo waweuru timbe mag mudho , to wamanreuru gi gilweny mag ler .
Ngimawa mondo obed mobidhore , kaka joma wuotho e ler odiechieng’ . Waweuru dwanyruok gi mer gi terruok gi anjawo gi dhaw kod nyiego .
To rwakreuru gi Yesu Kristo kaka okumbau , kendo weuru keto chunyu kuom paro gik ma ringruok gombo .
Kata ka ng’ato nigi yie mayomyom , to rwakeuru arwaka ma ok uchande gi weche ma pod en-go kiawa .
Jomoko nigi yie motegno mamiyogi thuolo mar chamo gimoro amora ma gihero , to joma onge gi yie motegno to chamo mana alot kende .
Joma chamo kit chiemo duto kik cha joma ok tim kamano . To bende joma chamo mana alot kende kik ng’ad bura ni joma chamo kit chiemo duto , nikech Nyasaye oserwakogi .
In to in ng’a , ma diwach ni jatich ng’ato timo marach ? Kata ka ochung’ motegno , kata opodho , to obadho mana ruodhe ! To Ruoth nigi teko mar miyo ochung’ motegno !
Jomoko paro ni odiechieng’ moro duong’ moloyo odiechienge mamoko , to jomoko paro ni odiechienge duto romre . Kuom weche ma kamago , ng’ato ka ng’ato nyaka bed gi ratiro e chunye kuom gik ma okwano ni kare .
Joma paro ni odiechieng’ moro duong’ ahinya , timo kamano kamiyogo Ruoth duong’ . Joma chamo kit chiemo duto timo kamano kamiyogo Ruoth duong’ , nimar gigoyo ni Ruoth erokamano ; kendo joma kuero kit chiemo moko bende timo kamano kamiyogo Ruoth duong’ , nikech gin bende gigoyo erokamano ni Nyasaye .
Onge ng’ato kuomwa ma ngimane en mare owuon , kata ma thone en mare owuon ,
nikech ka wangima to wangima ni Ruoth , kendo ka watho to watho ni Ruoth . Emomiyo kata ka wangima kata ka watho , to wan mag Ruoth ,
nikech Kristo notho kendo ochier modoko mangima mondo obed Ruodh joma otho gi joma ngima .
Koro in to , ere gima omiyo ing’ado ni owadu bura ? Koso in , ere gima omiyo ichayo owadu ? Donge ung’eyo ni wan duto wabiro chung’ e nyim kom bura mar Nyasaye ?
Mana kaka ondiki e Muma niya , “ An Ruoth Nyasaye mangima , akuong’ora niya , ‘ Ji duto nogona chonggi piny , kendo ng’ato ka ng’ato nohul ni an e Nyasaye . ’ . ”
Omiyo ng’ato ka ng’ato kuomwa nowach mana wach man kuome owuon ni Nyasaye .
Kuom mano mondo waweuru ng’ado ni jowadwa bura . To keturu chunyu mondo une ni ok utimo gimoro manyalo miyo owadu podhi , kata ma dimi otim richo .
Ang’eyo maber chutho kaka ja-Kristo , ni onge chiemo moro ma inyalo luongo ni kuero . To ka ng’ato paro ni gimoro en gima kuero , to gino bedone mana kuero .
Ka gimoro ma in ichamo chwanyo owadu , to mano nyiso ni iseweyo wuotho e hera . Omiyo kik iwe chiemo ma ichamo keth ng’at ma Kristo nothone !
Bed kitang’ mondo gima ineno ni ber kik mi jomoko kinde mar wuoyo marach ,
nikech Loch Nyasaye ok en wach mar chiemo kata mar madho gimoro , to en mana wach tim makare gi kue kod mor ma Roho Maler kelo .
Omiyo ng’at matiyo ni Kristo e yo ma kamano ema bedo malong’o ni Nyasaye , kendo ema ji bende oyiego .
Emomiyo wadwaruru matek weche makelo kue kod weche ma ng’ato ka ng’ato dikonygo owadgi .
Kik iketh tich Nyasaye mana nikech wach chiemo . En adier ni onge chiemo moro makuero , to kichamo gimoro mamiyo ng’ato podho , to iketho .
Ber mondo iwe chamo ring’o kata madho kong’o kata timo gimoro amora manyalo miyo owadu podhi .
Paro ma in-go korka gik miyiego to bedgo mana e chunyi gi Nyasaye kende . Ng’at maonge gi kiawa moro e chunye , kotimo gima ong’eyo ni kare en jahawi !
To ng’at ma chiemo ka riwo gi kiawa , to bura oloyo , nikech gima otimo ok otim kong’eyo ni kare . Gimoro amora ma ng’ato otimo ka onge gi ratiro ni en gima kare , to en richo .
Wan joma nigi yie motegno onego wakony jogo man gi yie mayomyom , ma ok watimo mana gima wan wawegi ema wahero .
Ng’ato ka ng’ato kuomwa mondo otim gima ber kendo malong’o ni owadgi mondo okonye bet gi yie motegno .
Nyaka watim kamano nikech Kristo bende ne ok otimo mana gima en owuon ema ohero , to en mana kaka Muma wacho niya , “ Ayany mane ji yanyigo ema koro iyanyago . ”
Adier , weche mane ondiki chon e Muma nondiki mondo opuonjwa , kendo mondo Muma omiwa kinda kendo ohowa , mi wabed gi geno .
To Nyasaye ma wuon kinda gi hoch mondo omi ubed gi winjruok achiel kaka Yesu Kristo dwaro ,
mondo umi Nyasaye , Wuon Ruodhwa Yesu Kristo , duong’ , gi chuny achiel kod dwol achiel .
Rwakuru joweteu mana kaka Kristo bende oserakou , mondo Nyasaye oyud duong’ .
Awachonu ni Kristo nodoko jatich jo-Yahudi mondo onyis ji ni Nyasaye en jaadiera , tiende ni mondo omi gima ne Nyasaye osingore ni kwerewa otimre ,
kendo mondo joma ok jo-Yahudi opak Nyasaye nikech ng’wonone . Mano e kaka Muma wacho niya , “ Emomiyo anapaki e kind joma ok jo-Yahudi . Adier , anapak nyingi gi wer . ”
To bende owacho niya , “ Un joma ok jo-Yahudi , moruru kaachiel gi joge moyiero . ”
Owacho kendo niya , “ Un ji duto ma ok jo-Yahudi pakuru Ruoth . Ee , ogendini duto mondo opake ! ”
Isaya bende wacho niya , “ Nyakwar Jesse nobi . En ema nowuogi mondo obed ruodh joma ok jo-Yahudi , kendo en ema joma ok jo-Yahudi nogen kuome . ”
Nyasaye ma wuon geno opong’u gi mor duto kod kue nikech uyie kuome , mondo geno maru omedre mogundho kuom teko mar Roho Maler .
Owetena , an awuon ang’eyo chutho ni un joma beyo kendo mariek ahinya , bende ng’ato ka ng’ato kuomu nyalo ng’ado ni wadgi rieko .
Kata kamano asendikonu gi chir e baruani ka aparonugo weche moko . Asetimo kamano nikech mich mane Nyasaye omiya kuom ng’wonone ,
mondo abed jatich Kristo Yesu , kendo mondo ati tich dolo ni joma ok jo-Yahudi . Tijano en lando Wach Maber mar Nyasaye mondo joma ok jo-Yahudi obed misango malong’o ni Nyasaye , ma Roho Maler osepwodho .
Kaka an ng’at man kuom Kristo , amor gi tich ma atiyo ni Nyasaye .
An ok dawuo kuom gimoro ma an asetimo , to dawuo mana kuom gik mane Kristo osemiyo atimo mondo joma ok jo-Yahudi oluor Nyasaye .
Notimonigi gi weche kod timbe , kendo gi teko manenore kuom ranyisi gi honni , ma en teko mar Roho . Kamano asetieko lando Wach Maber mar Kristo koni gi koni , chakre Jerusalem nyaka Iliriko .
Gima asedwaro moloyo gik moko duto en ni mondo aland Wach Maber kuonde ma nying Kristo pok ong’eree , mondo kik aged ewi mise mar ng’at machielo ,
mana kaka Muma wacho niya , “ Joma ne pok onyis wachne nonene , kendo joma ne pok owinjo wachne , nong’e tiende . ”
Mano emomiyo kuom ndalo mathoth ok asebedo gi thuolo mar biro iru .
To koro asetieko tija kuondegi , kendo kaka asegombo biro iru kuom higni mang’eny ,
koro adwaro ni mondo atim kamano . Abiro nenou ka akadho adhi Spania , kendo ka asebedo kodu moromo to ukonya e wuodhano .
Sani to koro adhi Jerusalem ka atero mich ni jo-Nyasaye man kuno ,
nikech kanyakla mag jo-Kristo man Makedonia gi Akaya noneno ni ber mondo gigol chiwo okony jo-Nyasaye modhier man Jerusalem .
Ne gineno ni ber mondo gitim kamano , to chutho gin jogop jogo , nikech kaka joma ok jo-Yahudi oseyudo gueth mag chuny kuom jo-Yahudi , omiyo owinjore gin bende gikony jo-Yahudi gi gik ma gichando mag pinyni .
Ka asetieko tijni , kendo amiyogi pesa duto ma osechoknigi , eka anabi iru ka adhi Spania .
Ang’eyo ni ka abiro iru to anabi gi gueth mogundho mar Kristo .
To asayou owetena , kuom Ruodhwa Yesu Kristo , kendo kuom hera mar Roho , mondo ukonya nywako tich lemo matek , kukwayona Nyasaye
mondo oresa kuom jo-Judea motamore yie , kendo mondo jo-Nyasaye man Jerusalem oyie gi tich ma atiyonigi .
Kamano ka Nyasaye oyie to anabi iru gi mor , kendo ayue kodu .
Nyasach kue mondo obed kodu uduto . Amin .
Apwoyonu nyaminwa Fibi . En jatich e kanyakla mar jo-Kristo man Kenkrea .
Rwakeuru e nying Ruoth kaka jo-Nyasaye owinjore tim , kendo konyeuru e wach moro amora modwaro , nikech osekonyo ji mathoth , kaachiel gi an awuon bende .
Mosnauru Priska gi Akula ma jotich wetena kuom Kristo Yesu .
Ne gichiwo ngimagi nikech an ! Agoyonigi erokamano , to ok an kenda , to kanyakla duto mag jo-Kristo ma ok jo-Yahudi bende goyonigi erokamano .
Mosnauru kanyakla mar jo-Kristo ma lemo e odgi . Bende mosnauru Epaineto osiepna , ma en ng’at mane okwongo yie kuom Kristo e piny Asia .
Mosnauru Maria mosebedo katiyonu matek ahinya ,
kendo mosnauru bende Androniko kod Junias . Gin jo-Yahudi wetena , mane otwewago . Gin joma ogen kuom joote , bende ne gikwongona bedo jo-Kristo .
Mosnauru Ampliato osiepna kuom Ruoth ,
kendo mosnauru Urbano ma jatich wadwa kuom Kristo , kod Stefano osiepna .
Mosnauru Apele , ng’at mosetem moyud ni ja-Kristo maradier . Jood Aristobulo bende mosnauru .
Mosnauru Herodian , ma ja-Yahudi wadwa , kaachiel gi jo-Kristo ma jood Narkiso .
Mosnauru Turfena gi Trufosa , ma jotiyo tich Ruoth matek . Bende mosnauru Persi osiepna mosetiyo tich Ruoth gi chunye duto .
Rufus , jatich matek mar Kristo , bende mosnauru , kaachiel gi min mare , mosebet ka rita ka nyathine .
Mosnauru Asunkrito gi Flegon gi Herme gi Patroba gi Hermas kod owete man kodgi .
Mosnauru bende Filologo gi Julia gi Nereas kod nyamin mare , gi Olumpa kod jo-Nyasaye duto man kodgi .
Yogreuru gi mos mar jo-Nyasaye . Kanyakla duto mag joma oyie kuom Kristo omosou .
Akwayou owetena ni beduru motang’ gi joma kelo pogruok kendo miyo ji lal , ka gitamore luwo puonj mane uyudo . Ayeuru kuom joma kamago ,
nikech ok gin jotich Ruodhwa Yesu Kristo , to gitiyo mana ni gombogi giwegi . Giwuondo joma kia gi weche mamit kendo malombo ji .
Ji duto osewinjo ni umako Wach Maber ; mano emomiyo amor kodu . Adwaro ni mondo udok joma riek korka timo gima ber , to ubed joma ofuwo korka timo gima rach .
Piyopiyo nono Nyasach kue biro miyo unyon Satan gi tiendu . Ng’wono mar Ruodhwa Yesu obed kodu .
Timotheo jatich wadwa , kaachiel gi Lukio gi Jason kod Sosipatro ma jo-Yahudi wetena , jomosou .
( An Tertio , mandiko baruani , bende amosou kuom Ruoth . )
Gayo , ma an wendone , kendo ma bende jarwak jo-Kristo duto man ka e ode , omosou . Erasto ma jakeno mar dala , kod owadwa Kwarto , jomosou . [
Ng’wono mar Ruodhwa Yesu Kristo obed kodu un duto . ]
Opak Nyasaye manyalo miyo ubed gi yie motegno , kaluwore gi Wach Maber mar Yesu Kristo ma alando . Wach Maber en wach mane opondo nyaka nene .
To koro Nyasaye mochwere osechiko ni mondo oele e lela mondo ogendini duto oyie kuome kendo omak chikne , mana kaka jonabi nondiko e Muma .
Duong’ obed ni Nyasaye kuom Yesu Kristo nyaka chieng’ . En e kende ema oriek . Amen .
An Paulo , mane Nyasaye oyiero kendo oluongo mondo obed jaote Kristo Yesu , ema andiko baruani kaachiel gi owadwa Sosthene .
Wa dikonu un kanayakla mar joma oyie kuom Nyasaye man Korintho , ma un joma osewal ni Kristo Yesu , mi oluong mondo obed jo-Nyasaye kaachiel gi ji duto kuonde duto maluongo nying Ruodhwa Yesu Kristo , ma Ruodhgi kendo Ruodhwa .
Ng’wono gi kue moa kuom Nyasaye Wuonwa kod Ruoth Yesu Kristo obed kodu .
Pile agoyo ni Nyasacha erokamano nikech ng’wono mane omiyou kuom Kristo Yesu .
Bende agoyone erokamano nikech usedoko momew e yore duto kuom Kristo . Ung’eyo wuoyo maber , kendo un gi rieko duto ,
nikech usenwang’o e ngimau ni weche mane wanyisou kuom Kristo gin adier .
Omiyo onge mich moro mar chuny ma oremou kapod urito mondo Ruodhwa Yesu Kristo ofwenyore .
Bende enomi ubed motegno nyaka giko , mondo kik ubed gi bura chieng’ ma Ruodhwa Yesu Kristo biroe .
Nyasaye mane oluongou mondo ubed e achiel gi wuode Yesu Kristo Ruodhwa en jaadiera .
Owetena , asayou e nying Ruodhwa Yesu Kristo ni beduru gi winjruok uduto kuom gima uwacho , mondo kik ubed gi pogruok e kindu , to uriwru chutho kuom paro achiel kod dwaro achiel .
Akwayou kamano owetena , nikech jood Kloe moko osenyisa wachu ,
tiende ni ng’ato ka ng’ato kuomu wacho mana wachne owuon . Achiel wacho ni , “ An ng’at Paulo , ” moro to wacho ni , “ An ng’at Apolo , ” kendo machielo wacho ni , “ An ng’at Petro , ” to moro bende wacho ni , “ An ng’at Kristo . ”
To Kristo dipogre tienge tienge adier ? Koso uparo ni Paulo ema ne othonu e msalaba ? Koso ne obatisu e nying Paulo ?
Agoyo erokamano ni Nyasaye ni ne ok abatiso ng’ato kuomu mak mana Krispo gi Gayo .
Omiyo onge ng’ama nyalo wacho ni ne obatisu e nyinga !
( Ee , ne abatiso Stefano bende , kaachiel gi joode , to ok apar ni ne abatiso ng’at machielo kendo . )
Yesu ne ok oora mondo abatis ji , to noora mondo aland Injili , kawuoyo gi weche maliw mondo kik tiend tho mar Yesu e msalaba go ji obindi .
Wach msalaba en mana fuwo ni joma lal , to en teko mar Nyasaye ni wan joma ireso ,
mana kaka Muma wacho niya , “ Anaketh rieko mar joma riek , kendo anami ng’eyo mar joma ong’eyo bed kayiem nono . ”
Koro ere ng’at mariek ? Ere japuonj Chik ? Koso ere jatwak mariek mar pinyni ? Donge Nyasaye osenyiso ji ni rieko mar pinyni en mana fuwo koso ?
To Nyasaye nochano gi riekone ni dhano ok nyal ng’eye gi riekone owuon , nikech ne odwaro ni mondo fuwo mar wach mwalando ema mondo obed yo ma owarogo joma oyie .
Jo-Yahudi to dwaro neno honni kaka ranyisi , kendo jo-Grik manyo rieko .
Wan to walando wach Kristo mane ogur e msalaba . En wach ma chwanyo chuny jo-Yahudi , to joma ok jo-Yahudi to kwane ka wach mofuwo .
To joma Nyasaye oseluongo , bed ni gin jo-Yahudi kata joma ok jo-Yahudi , to ong’eyo ni wachno en Kristo , ma en teko Nyasaye kendo riekone ,
nikech fup Nyasaye riek moloyo rieko mar dhano , kendo nyawo mar Nyasaye tek moloyo teko dhano .
Koro owetena ma Nyasaye oseluongo , parieuru kaka uchal . Ka unyalo paro kaka dhano paro , to ubiro yudo ni joma nok kuomu kende ema riek , kendo joma nok ema omew , bende joma tin kuomu kende ema wuok e miech ruodhi .
To Nyasaye noyiero gik ma piny kwano ka gik mofuwo mana kong’eyo , mondo okuodgo wi joma riek , kendo noyiero gik ma piny neno ni nyap mondo okuodgo wi joma rateke .
Bende noyiero gik ma piny obwono kendo ochayo kendo ma ok kwan ka gimoro mondo okethgo gik ma piny kwano ka gik madongo .
Notimo kamano mondo ng’ato kik sungre e nyime .
Osekelou e achiel gi Kristo Yesu , kendo osemiyo Kristo obedo riekowa . Kuom Kristo bende ema Nyasaye osemiyo wabet e winjruok kode , kendo osemiyo wabedo joge kendo wayudo warruok .
Mano emomiyo , “ Ng’at madwaro sungore to mondo osungre mana nikech gik ma Ruoth osetimo , ” mana kaka Muma wacho .
Kuom mano owetena , kane abiro iru mondo aland wach mopondo mar Nyasaye , to ne ok awuoyo gi weche mamit kata gi rieko matut ,
nimar ne aketo chunya mondo ka an kodu to kik apar gimoro amora mak mana Yesu Kristo , to moloyo wach thone e msalaba .
Kane abiro iru , to ne anyap , kendo luoro nomiyo denda duto otetni ,
bende kane alando wach to ne ok akonyora gi weche mariek maywayo ji , to teko mar Roho ema ne onyisou ni wach ma alando en adier ,
mondo yie maru kik tenre kuom rieko mar dhano to otenre mana kuom teko mar Nyasaye .
To kata kamano nitie rieko ma wapuonjogo joma yiegi otegno , to ok en rieko mar pinyni , kata mar jotend pinyni , nikech gin to lochgi osechako rumo .
To rieko ma wapuonjo en rieko mopondo mar Nyasaye mapok ofwenyre . En rieko mopand ni ji , mane Nyasaye osechanonwa chon kane pok ochue piny , mondo wayud duong’ .
Onge kata achiel kuom jotend pinyni mane ong’eyo riekono , nikech ka dine bed ni ging’eye , to dine ok giguro Ruodh duong’ e msalaba .
To riekono koro osefwenyore , mana kaka Muma wacho niya , “ Gik ma wang’ pok oneno , kendo ma it pok owinjo , bende mapok odonjo e chuny dhano , e gik ma Nyasaye oiko ni joma ohere . ”
To wan ema ne Nyasaye onyisowa wachne mopondo , kuom teko mar Roho , nikech Roho ofwenyo ni ji gik moko duto , kata mana weche matut mag Nyasaye .
Onge ng’ato manyalo ng’eyo paro manie chuny ng’ato machielo , to maka mana chuny ng’ato ema ong’eyo parone owuon . Kamano bende e kaka Roho mar Nyasaye kende ema ong’eyo paro mar Nyasaye .
To ne ok wayudo Roho moa kuom Nyasaye , mondo wang’e mich duto ma Nyasaye osemiyowa kuom ng’wonone .
Koro kwawuoyo kuom gigo , to ok wakonyre gi weche mag rieko ma dhano puonjo , to wakonyore mana gi weche ma Roho puonjo , kwanyiso joma nigi Roho weche mag chuny .
To ng’at maonge gi Roho ok nyal yie weche ma Roho mar Nyasaye nyise . Adier , ok onyal winjo tiendgi maber , nikech ginenore ka gik mofuwo , nimar inyalo nonogi mana gi teko mar Roho .
To ng’at man gi Roho nyalo nono gik moko duto , to en owuon onge ng’ama nyalo nono chunye .
Mano e gima Muma bende wacho ni , “ Ere ng’ama ong’eyo paro mar Ruoth , ma dimi ong’ad ni Ruoth rieko ? ” Wan to wan gi paro mar Kristo !
Kamano owetena , ne ok anyal wuoyo kodu kaka awuoyo gi joma nigi Roho . To ne nyaka awuo kodu ka gima un joma onge gi Roho , kendo mapod yom kuom Kristo .
Ne apidhou mana gi chak , to ok gi chiemo matek , nikech ne pok utegno . To kata mana kawuono , pod ok unyal chame ,
nimar pod uchalo joma onge gi Roho , nikech kapod nitie nyiego e chunyu , kendo udhaw e kindu uwegi , to adier mano nyiso ni pod uchalo gi joma onge gi Roho , kendo utimo mana timbe mag dhano .
Ka jomoko kuomu wacho ni , “ Wan jo-Paulo ” , to moko ni , “ Wan jo Apolo ” , to mano donge nyiso ni utimo mana timbe mag dhano koso ?
Un uparo ni Apolo en ng’a ? Koso Paulo to ng’a ? Donge wan mana jotich Nyasaye mane omiyo uyie kuom Kristo ? Ng’ato ka ng’ato kuomwa tiyo tich mane Ruoth omiye mondo oti .
An ne apidho kodhi , to Apolo ema ne oolo pi , to chutho Nyasaye ema ne omiyo odongo .
Kamano ng’at ma opidho yath , kata ng’at moolo pi ok kwan ni osetimo gimoro , to mak mana Nyasaye momiyo yadhno odongo ema otimo gimoro .
Onge pogruok manie e kind jal ma pidho gi jal maolo pi , to Nyasaye nomi ng’ato ka ng’ato pok mana kaka tichne owuon obet .
Waduto wan jotich Nyasaye ; un to un puoth Nyasaye , kendo un ot ma Nyasaye gero .
Kuom mich mar Nyasaye mane omiya kuom ng’wonone , ne aketo mise ka jagedo molony , kendo koro ng’at machielo gedo kuom miseno . To ng’ato ka ng’ato nyaka non maber kaka ogedo kuom miseno .
Onge mise moro nono ma ng’ato nyalo keto mak mana mise ma oseketi , ma en Yesu Kristo .
Ng’ato nyalo gedo kuom miseno gi dhahabu , kata gi fedha , kata gi kite ma nengogi tek , kata gi yien , kata gi lum , kata gi odundu ,
to tich ng’ato ka ng’ato nong’ere malong’o mana Chieng’ Giko . Chieng’no nobi gi mach , kendo mach notem tich mane ng’ato ka ng’ato otiyo .
Ka gima ne ng’ato ogero kuom miseno osiro mach , to enoyud pok ,
to ka tich ng’ato owang’ , to ok noyud pokne , to en owuon norese , to mana ka ng’ama osekadho e mach .
Donge ung’eyo ni un e Hekalu mar Nyasaye , kendo ni Roho mar Nyasaye odak e iu ?
To ka ng’ato oketho Hekalu mar Nyasaye , to Nyasaye nokethe , nimar Hekalu mar Nyasaye ler ; to un e Hekalu nogo !
Kik ng’ato wuondre owuon ! Ka ng’ato kuomu galo ni en ng’at mariek , kaka pinyni okwano rieko , to onego obed mofuwo , eka mondo obed mariek adier ,
nikech rieko mar pinyni en mana fuwo e wang’ Nyasaye . Nitie wach moro e Muma mawuoyo kuom Nyasaye kama : “ En ema omako jorieko gi riekogi giwegi . ”
To moro bende wacho niya , “ Ruoth ong’eyo ni paro jorieko gin nono . ”
Omiyo ng’ato kik pakre nikech dhano , nimar gik moko duto gin mau .
Adier , bed ni en Paulo , kata en Apolo , kata en Petro , kata en pinyni , kata en ngima , kata en tho , kata gin gik matimore ndalogi , kata gik mabiro , to duto gin mau !
Un to un mag Kristo ; Kristo to en mar Nyasaye .
Nyaka ukwanwa ka jotich Kristo , ma osemi tich rito weche mopondo mag Nyasaye .
To gima dwarore kuom jorit en ni nyaka gibed joadiera .
To an ok adew kata ka uyala , kata ka iyala e bura moro amora . To bende kata an awuon ok anyal yalora kenda .
Chutho ok ane gimoro maketho , to mano ok onyiso ni aonge gi ketho . To ng’at ma yala en Ruoth .
Omiyo kik ung’ad ni ng’ato bura ka kinde moketi pok ochopo , to rituru biro mar Ruoth , nikech en ema nogol e lela weche mopandi e mudho , kendo noel paro mag chuny dhano . Eka Nyasaye nomi ng’ato ka ng’ato pak mowinjorego .
Owetena , aketo wechegi duto kuoma , kendo kuom Apolo , kaka ranyisi ni mondo upuonjrugo tiend ngero ma wacho ni , “ Kik ukadh weche mondiki e Muma . ” Ng’ato kuomu kik sungre kachwako ng’at achiel to kwedo ng’at machielo .
Ang’o momiyo iparo ni iduong’ moloyo jomoko ? Koso ang’o ma iparo ni in-go mane Nyasaye ok ema omiyi ? Koro ere gima omiyo isungori ka gima gik ma in-go ok omiyi amiya ?
Nenore ni uparo ni useyudo gik moko duto mudwaro , kendo usedoko joma omew ! Usebedo ruodhi , to wan uweyowa oko ! Mad ubed ruodhi adier , mondo wan bende wabed ruodhi kodu !
To nenore ni Nyasaye oseketowa wan joote , ka joma odong’ chien mogik ni ji duto , kendo ka joma ong’adnigi buch tho , nikech oseketwa ka gima piny duto rango . To ok mana ji kende ema rangowa , to koda ka malaika bende !
Neuru kaka wan joma ofuwo nikech Kristo , to un , un joma riek kuom Kristo ! Wan joma nyap , to un utek . Un omiu duong’ ahinya , to wan ochawa !
Nyaka chop koroni kech kayowa , kendo riyo oloyowa . Wan duge , bende igoyowa , kendo waonge kar dak .
Watiyo matek gi lwetwa wawegi . Ka oyanywa to waguedho joma yanyowa , kendo ka isandowa , to wadhil adhila .
Bende ka ijarowa , to wadoko mamuol . Adier , nyaka chop chil kawuono , wan ji mikwano ka nono , kendo wan mana yugi mag piny !
Ok andik wechegi ni mondo akuodgo wiu , to andikogi mana ni mondo ang’adnugo rieko , kaka nyithinda ma ahero .
Kata da bed ni un gi jopuonj gana gi gana kuom Kristo , to un mana gi wuoro achiel kende , nikech kuom Yesu Kristo , an ema ne adoko wuonu , kapuonjou Injili .
Omiyo akwayou gi ng’wono ni mondo uluw mana timna .
Mano emomiyo aoronu Timotheo . En wuoda kuom Ruoth . Ahere kendo en jaadiera . Obiro paronu chike ma aluwo e ngimana kuom Kristo Yesu , kendo ma apuonjo kuonde duto , e kanyakla duto mag jo-Kristo .
Jomoko kuomu sungore kaparo ni ok nabi iru .
To abiro biro iru piyo , ka Ruoth oyie , eka anang’e an awuon teko ma joma sungorego nigo , to ka ok mana gima giwacho ,
nikech Loch Nyasaye ok obedo kuom wach , to obedo kuom teko .
Koro ere gima udwaro ? Udwaro ni abinu gi luth , koso abinu gi hera kod chuny mamuol ?
Wachore malong’o ni wach terruok nie kindu , kendo en kit terruok ma ok nwang’ kata mana e kind joma ok oyie kuom Nyasaye , nikech ng’ato terore gi chi wuon !
To eka pod usungoru asunga ! Ere gima omiyo ok useywak , mondo ng’at ma osetimo gima kamano ogol oko kuomu ?
An to , kata obedo ni ok an kodu kuno gi ringra , to chunya ni kodu , kendo aseng’ado bura ni ng’ama osetimo gima rach kamano , mana ka gima an kodu .
Chokreuru e nying Ruodhwa Yesu , ka chunya bende ni kodu ,
mondo kuom teko mar Ruodhwa Yesu wachiwuru ng’atno e lwet Satan , mondo ringre otieki , to ores chunye chieng’ Ruoth .
Sunga musungorugo ok ber ! Donge ung’eyo ngero mawacho ni , “ Thowi matin kuodo mogo duto modwal ” ?
Pukuru thowi machon mar richono mondo ubed maler chutho , eka unubed ka mogo modwal manyien , maonge thowi . To adier , kamano e kaka uchalo . To bende Kristo , ma en nyarombowa mar Pasaka , osetimnwago misango .
Emomiyo koro watimuru sawo mana gi makati ma ok ketie thowi , tiende ni makati mar chuny ler kod adiera , to ok makati moketie thowi machon mar himruok kod richo .
Ne anyisou e barupa ni kik ubedi e kanyakla mar joma terore .
To ne ok akwerou mondo kik uriwru gi joma terore ma ok oyie kuom Nyasaye , kata jogombo , kata jomecho , kata joma lamo nyiseche manono , nikech ka udwaro pogoru gi joma kamago , to kara dichunu ni mondo ua e pinyni chuth !
Ooyo , nakwerou mana ni kik uriwru kod ng’at muluongo ni owadu ka en ng’at ma terore , kata jagombo , kata ng’ama lamo nyiseche manono , kata mayanyo ji , kata jamer , kata jamecho . Ng’at ma kamano , kata mana chiemo kik uchiemgo .
Ok en tichna mondo ang’ad bura ni joma oko , to Nyasaye ema nong’adnigi bura . Donge un onego ung’ad bura mana ni joma nie kanyaklau ?
Ka ng’ato kuomu nigi wach moro kod owadgi , to ere kaka dodhi mana e buch joma ok oyie kuom Kristo , kar dhiyo e nyim jo-Nyasaye ?
Donge ung’eyo ni jo-Nyasaye ema biro yalo piny ? To ka un ema ubiro yalo piny kamano , to koro ere gima dimonu yalo weche matindo ?
Ok ung’eyo ni wanayal malaika koso ? To ka kamano , donge dwayal weche mag pinyni moloyo ?
To ka un gi buche ma kamago , to marang’o uterogi e nyim joma jo-Nyasaye ok kwan ka gimoro , mondo oyal bucheu ?
Awuoyonu kamano mondo akuodgo wiu ! Bende en adier ni onge kata ng’at achiel mariek kuomu manyalo ng’ado bura e kind ng’ato gi owadgi ,
momiyo ja-Kristo donjo ni ja-Kristo wadgi mana e nyim buch joma ok oyie kuom Kristoni ?
Buche ma un-go e kindu nyiso ni userem ! Marang’o ok uyie mondo otimnu marach ? Koso marang’o ok uyie mondo omau amaya ?
Kar timo kamano to un uwegi ema utimo marach , kendo un ema umecho , to eka utimo kamano mana ni oweteu !
Donge ung’eyo ni joketho ok noyud gueth mar Loch Nyasaye ? Kik uwuondru , to nyaka ung’e ni jochode kata joma lamo nyiseche manono , kata joma terore , kata chwo materore gi chwo wetegi ,
To kamano e kaka moko kuomu ne chalo ! To koro osepwodhu kuom richo , kendo owalu ubed jo-Nyasaye , bende osemi ubet e winjruok gi Nyasaye e nying Ruoth Yesu Kristo , kendo kuom teko mar Roho mar Nyasachwa .
Ng’ato nyalo wacho ni , “ Anyalo timo gimoro amora ma ahero . ” Ee , mano nyalo bedo adier , to kik igal ni gik moko duto mitimo gin gik mowinjore . Adier , anyalo wacho ni , “ Anyalo timo gimoro amora mahero ” , to ok anyal yie mondo gimoro amora oloka misumbane .
Ng’at machielo bende nyalo wacho ni , “ Chiemo en mar ich , kendo ich en mar chiemo . ” Ee , to Nyasaye notiek gik moko ariyogo duto . To ringruok ok ochue ni terruok , to en mar Ruoth , kendo Ruoth en mar ringruok .
Nyasaye nochiero Ruoth , kendo wan bende obiro chierowa gi tekone .
Donge ung’eyo ni ringreu gin fuond Kristo ? Koro dakaw fuond Kristo mondo alok fuond dhako ma jachode adier ? Ooyo , mano ok nyalre !
Koso ok ung’eyo ni ng’ama oriwore gi dhako ma jachode doko ringruok achiel kode ? Muma wacho niya , “ Ji ariyogo doko ringruok achiel . ”
To ng’ama oriwore gi Ruoth to doko chuny achiel kode .
Beduru mabor gi terruok . Richo moko duto ma ng’ato timo ok keth ringre . Ng’ama terore to ketho ringre owuon .
Koso ok ung’eyo ni ringreu en Hekalu mar Roho Maler modak e iu , mane Nyasaye omiyou ? Un ok un mau uwegi , to un mag Nyasaye .
Ne oseng’iewou , mochulo nengou , omiyo miyeuru duong’ gi ringreu .
To koro adwaro dwokou kuom weche mane undiko . Nupenja ka en gima ber mondo ng’ama dichwo kik bed gi dhako .
To adwokou kama : Kaka tem mar terruok ng’eny ahinya , ber mondo ng’ato obed gi chiege owuon , kendo dhako bende obed gi chwore owuon .
Dichwo nyaka tim ni chiege gik moko duto kaka owinjore otimne , kendo dhako bende nyaka tim ni chwore kamano .
Dhako ok oloyo ringre owuon , to mak mana chwore ema oloyo . Kamano , dichwo bende ok oloyo ringre owuon , to mak mana chiege ema oloyo .
Kik utuonru gima owinjore , mak mana ka uwinjoru e kindu uwegi kuom kinde matin mondo uyud thuolo mar lemo . Eka bang’e uchak ubed kaachiel , nono to Satan otemou nikech ok unyal ritoru .
Awachonu kamano mana ka aketonu parona to ok amiu chik .
To agombo ni ji duto da obedo kaka an , to kata kamano ng’ato ka ng’ato nigi michne owuon moa kuom Nyasaye , achiel e yorni , kendo moro e yo machielo .
To awacho ni joma ok okendo gi joma ok okendi kod mond liete ni ber ka gibet abeta ka an .
To ka ok ginyal ritore , to ber mondo gikendi kata okendgi , nikech kend ber moloyo owruok gi gombo .
To agolo chik kuom joma okendo gi joma okendi , to gima awacho ok en chikna awuon , to en chik Ruoth mawacho ni , “ Dhako ok onego owe chwore ,
kendo dichwo bende ok onego riemb chiege . ” To ka dhako oweyo chwore to onego osik mak okende , kata mondo odog ni chwore .
To kuom jomoko duto modong’ , to Ruoth ok wuoye , to an ema awuoyoe kama : Ka owadwa moro nigi dhako , ma ok oyie kuom Kristo , kendo dhakono oyie dak kode , to kik oriembe .
Kamano bende , ka dhako moyie kuom Kristo nigi dichwo ma ok oyie , to dichwogno oyie dak kode , to kik dhakono weye .
Mano en kamano nikech dichwo ma ok oyie owal ni Nyasaye nikech chiege ma oyieno , kendo dhako ma ok oyie kuom Kristo bende owal ni Nyasaye nikech chwore moyieno . Ka da ni ok kamano , to nyithindu da ok obedo mag Nyasaye .
To ka jal ma ok oyie ema dwaro pogore gi jaode , to jaode mondo oweye aweya oa . Wach ma kamano ok otueyo owadwa kata nyaminwa . To Nyasaye oseluongou , un joma oyie , mondo udag e kue .
In dhako moyie , ing’eyo nadi kata dires chwori ? Koso in dichwo moyie , ing’eyo nadi kata dires chiegi ?
Ber mondo ng’ato oti gi mich mane Nyasaye opogone , kendo obed mana kaka ne en kane Nyasaye oluonge . Mano e gima apuonjo e kanyakla duto mar jo-Kristo .
Kapo ni Nyasaye noluongo ng’ato kosetere nyangu , to kik odwar mondo obed ka ng’at ma ok oter nyangu . Kamano bende ng’at mane oluongi ka ok oter nyangu kik dwar mondo otere nyangu ,
nikech koda oter ng’ato nyangu , koda ok oter , to mano chalre , to gima duong’ en mana rito chik Nyasaye .
Ng’ato ka ng’ato onego obed mana kaka ne en kane Nyasaye oluonge .
Ne in misumba kane Nyasaye oluongi koso ? Mano kik chandi , to kinyalo yudo kinde mar bedo thuolo , to ber mondo itim kamano .
Ng’ama Ruoth oluongo ka misumba en ng’at Ruoth , ma osemiyo thuolo . Kamano bende e kaka ng’at ma Kristo ka ni thuolo en misumba Kristo .
Nyasaye nong’iewou mochulo nengou , omiyo kik ubed wasumb ji .
Owetena , ng’ato ka ng’ato onego bed gi Nyasaye mana kaka ne en kane Nyasaye oluonge .
To kuom joma ok okendo gi joma ok okendi to awachoe kama : Aonge gi chik ma Ruoth omiya mondo aketnigi , to anyisou mana parona kaka ng’ama ng’wono mar Ruoth osetimo ng’ama ogen .
Aparo ni kaka chandruok nitie e kindeni , ber mondo ng’ato osik kaka en .
In gi dhako koso ? Ka kamano , to kik uweru kode . To ka ionge gi dhako , to kik idwar mondo ibedgo .
To kata kamano , ka ikendo to ok iketho , kendo nyako bende ka okendi , to ok oketho . To joma kamago none masira e pinyni , kendo daher resou kuom mano .
Owetena , awachonu kamano nikech ndalo modong’ nok , omiyo chakre kawuono , joma nigi mon mondo obed ka joma ongego ,
kendo joma ywak mondo obed ka joma ok ywagi . Joma nigi mor bende obed ka joma ok nigi mor , kendo joma ng’iewo gik moko mondo obed ka joma ok gin weg ma giseng’iewogo .
Bende joma konyore gi mwandu mag piny mondo obed ka joma ok konyrego , nikech pinyni kadho , kaachiel gi gige duto .
Adwaro ni mondo ubed maonge gi parruok . Ng’at ma ok okendo osiko paro mana wach Ruoth , kaka dobed malong’o ni Ruoth .
Ng’at mokendo to paro mana wach piny , kaka dobed malong’o ni chiege ,
omiyo parone opogore ariyo . Nyako ma ok okendi paro mana wach Ruoth . Odwaro ni mondo obed ng’at Ruoth gi ringre kod chunye bende . Dhako mokendi to paro mana weche piny , nimar odwaro bedo malong’o ni chwore .
Awachonu wechegi nimar adwaro konyou . Ok atem ketonu chik matek , to adwaro mana ni mondo utim gik mabeyo kendo mowinjore , kutiyo ni Ruoth gi chunyu achiel ma ok uparo gima chielo .
Kapo ni ng’ato oneno ni otimo marach ni nyako mowinjorego ni odwaro kendo , nikech ok onyal ritore , to ber mondo okend nyakono . Ok oketho kotimo kamano .
To ka oketo chunye motegno , maonge gima ochune , to otimo maber moloyo ka ok okendo nyakono .
Emomiyo ng’ama okendo nyako mane giwinjorego otimo maber , to ng’ama ok okendo nyako mane giwinjorego otimo gima ber moloyo .
Chik otueyo dhako ndalo duto ma chwore pod ngima , to ka chwore osetho , to en gi thuolo mondo ng’ama ohero okende . To ng’ama okendono nyaka bed ja-Kristo .
To aparo ni dobed gi mor moloyo kosiko mak okende . Mano e parona , kendo aparo ni an bende an gi Roho mar Nyasaye .
Koro adwaro wuoyonu kuom chiemo motimgo misango ni nyiseche manono . Uwacho niya , “ Wang’eyo ni wan duto wan gi rieko . ” To rieko ma kamano kelo sunga , to hera to emamiyo ji dongo .
Ka ng’ato paro ni ong’eyo gimoro , to mano nyiso ni pok ong’eyo gimoro kaka onego ong’e .
To ka ng’ato ohero Nyasaye to mano nyiso ni Nyasaye ong’eye .
To koro korka wach chamo chiemo motimgo misango ni nyiseche manono , wang’eyo ni , “ nyasaye manono en ranyisi mar gimoro ma onge chuth ” , kendo ni , “ nitie mana Nyasaye achiel kende ” , mana kaka uwacho .
To kata ka nitie gik miluongo ni nyiseche e polo kata e piny , kendo kata obedo ni nyiseche ma kamago kod ruodhi ng’eny ,
wan to wan mana gi Nyasaye achiel , ma en Wuoro , kendo ma gik moko duto a kuome . Wantie mana ni mondo watine . Bende nitie Ruoth achiel kende , ma omiyo gik moko duto nitie , koda ka wan bende .
To ji duto ok ong’ieyo wachno , nikech jomoko ngimagi ong’yo gi nyiseche manono kendo kata mana sani gichamo chiemogo ka giparo ni adier otimgo misango ni nyiseche manonogo , kendo kaka chunygi nyap , giparo ni chiemogo osemiyo gidonjo e richo .
To chiemo ok nyal miyo Nyasaye yie kodwa . Kata ka ok wachiemo , to onge gima wawito , to bende kata ka wachiemo , to onge ohala ma wayudo .
To ritreuru mondo gik mutimo kik mi joma chunygi nyap donji e richo .
Ka ng’at ma chunye nyap oneni , in ma in gi rieko , kibet ichiemo e hekalu mar nyasaye manono , donge dimi obed gi chir , mi ocham chiemo motimgo misango ni nyiseche manono ?
Kamano riekoni miyo wadu ma chunye nyap , mane Kristo othone , lal chuth .
To kutimo richo kamano ni oweteu , kendo uketho chunygi , to utimo richo mana ni Kristo !
Omiyo ka wach chiemo ema miyo owadwa donjo e richo , to kara ok nachak acham ring’o mondo kik ami owadwa lal .
Donge an ng’at man thuolo ? Koso donge an jaote mar Kristo ? Donge aseneno Yesu Ruodhwa ? Koso ok un e ranyisi mar tich ma atiyo ni Ruoth ?
Kata ka jomoko ok kwana ka jaote , un to ung’eyo malong’o ni an jaote adier , nikech un e ranyisi mar otena kuom Ruoth .
Joma ok oyie koda to adwoko kama :
Donge wan gi ratiro mar yudo chiemo kod gik ma wamadho ?
Koso donge wan gi ratiro mar wuotho gi mondewa ma jo-Kristo , kaka joote mamoko gi omine Ruoth kod Petro jotimo ?
Koso wan gi Barnaba kende ema nyaka wati mondo wayud gik ma wakonyorego ?
Ere jalweny ma dikonyre gi pesane owuon , to ok chule msara ? Koso en jakwath mane , ma ok madh chak monyiedho kuom jambe ?
Kamoro uparo ni ranyisi ma achiwogo gin mana paro mag dhano , to donge Muma bende wacho mana kamano ?
Ondiki e Chik Musa ni , “ Kik itue dho dhiang’ ka ywayo lodi madiemo cham . ” To uparo ni Nyasaye wuoyo kuom dhok adier ?
Donge wan ema owuoyo kuomwa ? Adier , Chikno nondiki mana nikech wan , nimar jachwoyo kod jakeyo tiyo tijegi mana ka gigeno yudo pokgi mar cham .
Ka wan ema ne wachuoyo kodhi mag chuny , koro ere gima omiyo ubwok ka wanwang’o kuomu gik moko mag piny ma wakonyorego ?
Ka jomoko to nigi thuolo mar yudo gigo kuomu , koro wan donge wan gi thuolo moloyo ? Kata kamano ok wasekonyore gi thuolono , to wadhil gi chandruok duto , mondo kik watim gimoro ma dimon Wach Maber man kuom Kristo landre .
Donge ung’eyo ni joma tiyo tich Hekalu chamo gik mochiw e Hekalu , kendo ni joma tiyo e kendo-mar-misango bende nwang’o pokgi kuom gik motimgo misango ?
Kamano bende e kaka Ruoth osegolo chik ni mondo joma lando Injili oyud pokgi kuom lando Injili .
To an , kata obedo ni an gi ratiro mar yudo gik ma kamago , to ok asekonyora kodgi , to bende ok andik wechegi ni mondo ayudgi , nikech diber ka atho , moloyo ka ng’ato oloko gima asungoragoni odoko gima nono .
To chutho ok anyal sungora kuom lando Injili , nimar ochuna ni nyaka aland Injili , kendo dane malit ahinya ka ok alando Injili .
Ka dabed ni atiyo tijni kuom dwarona awuon , to da ayudo pok . To kaka ok atiye gi dwarona awuon , mano nyiso ni en mana tich ma Nyasaye osemiya mondo ati .
To koro pokna en ang’o ? En mor mar lando Injili ka ok chula gimoro . Tiende ni , ratiro ma an-go mar yudo pok kuom lando Injili , ok akonyrago .
Kata obedo ni ok an misumba ng’ato , to asetimora misumba ji duto , mondo alok ji mang’eny kkaka nyalore oyie kuom Kristo .
Ka an e kind jo-Yahudi , to aluwo tim jo-Yahudi , mondo alok jo-Yahudi . Tiende ni kata obedo ni an , Chik Musa ok omaka , to ka atiyo e kind joma nie bwo Chik , to atimora ka gima Chik omaka , mondo alokgi .
Kamano bende ka an e kind joma ok jo-Yahudi , to atimora ka ng’ama ok ja-Yahudi ma Chik jo-Yahudi ok omako , mondo alok joma ok jo-Yahudi . To mano ok onyiso ni ok arito chik Nyasaye , nikech chutho an e bwo chik Kristo .
Ne adoko ng’ama chunye nyap e kind joma chunygi nyap , mana ka gima an achiel kuomgi , mondo alok joma chunygi nyap . Adier , ne alokora gik moko duto ni ji duto , mondo ares moko kuomgi e yo moro amora ma anyalo .
Mago atimo nikech Injili , mondo ayud pok miyudo kuom Injili .
Donge ung’eyo ni jong’uech duto ringo e pap , to achiel kende ema yudo pok ? Un bende ringuru mondo uyombi .
Bende ji duto madwaro piem e tugo , ritore kuom chike duto . Gin gitimo kamano mondo giyud osimbo makethore . Wan to waritore mondo wayud osimbo ma ok kethre .
Mano emomiyo aringo ka ang’eyo kuma achomo . Achalo jangum ma ok dir ngum adira kayiem .
Adier , asando ringra kendo amiyo owinjo wachna , mondo kik bed ni an ma asepuonjo jomoko , yud ka an awuon arem .
Owetena , adwaro ni mondo ung’e tiend gima notimore ni kwerewa : Bor polo notelo nigi giduto ka nie wigi malo , kendo giduto ne ging’ado Nam Makwar .
Bedo e bwo bor polono , kendo ng’ado nam kamano ema ne okwan ka batiso mane omiyo giduto gibedo e achiel gi Musa .
Giduto ne gichamo chiemo achiel mar chuny ,
kendo ne gimodho pi achiel mar chuny , nikech ne gimodho e lwanda mar chuny mane wuotho kodgi . Lwandano ne Kristo owuon .
To kata kamano , wang’eyo ni ji mathoth kuomgi ne ok long’o ni Nyasaye , nikech ringregi nodong’ koke kuonde duto e thim .
Gigo duto notimore mondo obednwa ranyisi ni mondo wan kik wagomb gik maricho kaka ne gigombo .
Kik ulam nyiseche manono , kaka moko kuomgi nolamo , kaka wasomo e Muma ni , “ Jo-Israel nobet piny mondo ocham kendo omadh gik ma otimgo misango , bang’e ne gia malo mondo gitug tugo maricho . ”
Wan kik watim timbe terruok , kaka moko kuomgi notimo , mi ji alufu piero ariyo gadek kuomgi otho chieng’ achiel .
Bende kik watem Ruoth , kaka jomoko kuomgi noteme , mi thuonde onego !
Kata kik ung’ur kaka jomoko kuomgi nong’ur , mi Malaika ma Janek onego .
Gigo duto notimorenigi kaka ranyisi , kendo ne ondikgi ni mondo watang’ , wan mwadak e ndalo ma piny rumoeni .
Emomiyo , ng’at ma paro ni ochung’ motegno mondo otang’ kik opodhi .
Onge tem ma useyudo mopogore gi tem ma ji duto yudo . Nyasaye en jaadiera , omiyo ok noyie mondo uyud tem mohingo tekreu , to nomiu yo ma uwuokgo e tem moro amora , kendo nomiu teko mar dhil gi tem go .
Kuom mano , owetena ma ahero , kik ulam nyiseche manono .
Akwayou kaka joma nigi rieko ni , par ane uru gima awacho .
Ka wamadho kikombe mar gueth , ma wagoyo ni Nyasaye erokamano kuome , to donge waduto wan e achiel kuom remb Kristo ?
Kaka nitie mana makati achiel kende , mano nyiso ni kata obedo ni wan ji mang’eny kamano , to wan mana ringruok achiel , nikech waduto wariwore e chamo makati achielno .
Paruru ane kit lemo mar jo-Yahudi kod timgi . Donge jogo machamo gik motimgo ni Nyasaye misango bedo e achiel gi Nyasaye motimne misangono ?
To ka awacho kamano , to uparo ni awacho ni chiemo motimgo misango ni nyasaye manono en chiemo mopogore gi chiemo mamoko koso ? Koso uparo ni awacho ni nyasaye manono en gima adier ?
Ooyo , awacho ni misango ma joma ok oyie kuom Nyasachwa ema otimo , gitimo ni jochiende , to ok ni Nyasaye . Ok adwar mondo ubedi e achiel gi jochiende !
Ok unyal madho kikombe mar Ruoth , kendo uchak umadh kikombe mar jochiende .
Wadwaro miyo Ruoth mirima koso ? Koso waparo ni watek moloye ?
Uwacho niya , “ Ng’ato nigi thuolo mar timo gimoro amora . ” Ee , mano adier , to kata kamano gik moko duto ok konywa . Ee , wan thuolo mar timo gimoro amora , to gik moko duto ok kelnwa dongruok .
Kik ng’ato dwar mana gik makonye en owuon to ng’ato ka ng’ato mondo odwar gik makonyo jomoko .
Chamuru ring’o duto ma ung’iewo e chiro , ma ok uchich gi weche moko e chunyu ,
nikech Muma wacho niya , “ Ruoth e wuon piny ngima , kaachiel gi gik moko duto manie iye . ”
Ka ng’ato ma ok oyie kuom Kristo oluongi e chiemo , kendo ihero dhi , to cham gimoro amora momiyi , mak chunyi ochich gi wach moro .
To ka ng’ato owachoni ni , chiemono otimgo misango ni nyasaye manono , to kik icham chiemono , nikech dipo ka ichwanyo chuny ng’at monyisino .
To winji , awacho mana chuny ng’at monyisino , to ok chunyi iwuon . To kamoro ibiro penja ni , “ Ere gima omiyo paro manie chuny ng’ato machielo ema mona timo gima aneno ni an gi thuolo mar timo ?
Ka agoyo erokamano kuom chiemo ma achamo , to marang’o ng’ato neno ni atimo marach kuom chamo chiemono ? ”
To adwoko penjono ni , ka uchiemo kata umetho kata utimo gimoro amora , to timuru kamano mana ni mondo omi Nyasaye duong’ .
Kik ubed joma kelo chwanyruok ni jo-Yahudi , kata ni joma ok jo-Yahudi kata ni kanyakla mar joma oyie kuom Nyasaye ,
to timuru mana kaka atimo . Atemo bedo malong’o ni ji duto e yore duto , ka ok apar mana gima dikonya , to aparo mana gima dikony ji duto , mondo oresgi .
Luwuru timna kaka an bende aluwo tim Kristo .
Apuoyou nikech upara pile , kendo nikech umako puonj mane amiyou matek .
To adwaro ni mondo ung’e ni wi dichwo ka dichwo en Kristo , kendo wi dhako en dichwo , to wi Kristo en Nyasaye .
Kuom mano dichwo malemo kata mahulo wach moa kuom Nyasaye , koumo wiye , ochayo Kristo , ma en wiye .
To bende dhako malemo kata mahulo wach moa kuom Nyasaye ka ok oumo wiye , to ochayo chwore , ma en wiye nimar ochalre gi dhako moliel wiye .
Ka dhako ok oumo wiye , to ber mondo ong’ad yie wiye . To ka ng’ado yie wich kata lielo wich kuodo wi dhako , to ber mondo oum wiye .
Dichwo to ok owinjore um wiye , nimar ne ochweye e kido mar Nyasaye , kendo en e ranyisi mar duong’ mar Nyasaye . Dhako to en ranyisi mar duong’ mar dichwo .
Dichwo ne ok oa kuom dhako , to dhako noa kuom dichwo .
Bende dichwo ne ok ochue ni dhako , to dhako ema nochue ni dichwo .
Mano emomiyo dhako onego um wiye kaka ranyisi ni en e bwo loch chwore , nikech malaika .
To kata kamano , kuom Ruoth , dhako ok gimoro ka dichwo onge , mana kaka dichwo bende ok en gimoro ka dhako onge ,
nimar kaka dhako noa kuom dichwo , e kaka dichwo bende koro dhako onywolo , to gik moko duto a kuom Nyasaye .
Paruru ane un uwegi . Bende en gima owinjore ka dhako lamo Nyasaye e nyim ji ka ok oumo wiye ?
Donge en gima ong’ere e piny ngima ni ka dichwo nigi yie wich maboyo , to mano kelone wichkuot ?
Dhako to ka nigi yie wich maboyo to mano kelone duong’ . Osemiye yie wich maboyo mondo odok raum wiye .
To ka ng’ato dwaro goyo mbaka kuom wachni , to gima dawachi en mana ni , wan waonge gi tim moro machielo mar lemo , to kata mana kanyakla mag joma oyie kuom Nyasaye bende ongego .
Kapod apuonjou wach lemo kama , to an gi wach moro monego akweru : Ka uchokoru to chokruoku ok kel ber , to kelo mana rach .
Mokuongo , awinjo ni kuchokoru e lemo to pogruok nie kindu , kendo aparo ni wachno en adier ,
nikech pogruok nyaka bed e kindu , mondo joma ogen ong’ere ratiro !
Ka uchokoru kaachiel , to gima uchamo ok en Sap Ruoth ,
nikech ng’ato ka ng’ato rikni mondo ocham chiembe owuon , omiyo jomoko denyo , ka jomoko to mer !
Donge un gi mier munyalo chiemoe ? Koso uchayo jo-Nyasaye , momiyo ukuodo wi joma odhier ? Uparo ni dawach ang’o kuom wachni ? Uparo ni dapaku ? Ooyo , ok dapaku !
Puonj mane ayudo kuom Ruoth , mi amiyou chal kama : Ruoth Yesu nokawo makati e otieno nogo mane ondhogee ,
mogoyo ni Nyasaye erokamano , eka ong’ingo makatino , kowacho niya , “ Ma e ringra , mochiw nikech un . Timuru kamano mondo uparago . ”
Kamano bende , bang’ chiemo , nokawo kikombe kowacho niya , “ Kikombeni e remba , motimgo Winjruok Manyien gi Nyasaye . E kinde ka kinde mumadhee , to timuru kamano mondo uparago . ”
Kamano e kinde ka kinde ma uchamoe makatino , kendo umetho e kikombeno , to tho Ruoth ema uhulo nyaka chop obi .
Emomiyo ka ng’ato chamo makati mar Ruoth , kata ometho e kikombene e yo ma ok owinjore , to en gi bura kuom ringre Ruoth kod remb Ruoth .
Kuom mano ng’ato nyaka nonre mondi , eka ocham makatino kendo omethi e kikombeno ,
nikech ng’at mochamo makatino kendo ometho e kikombeno ka ok odewo ni gin ringre Ruoth , to okelo bura kuome owuon , kuom chiemo kendo metho kamano .
Mano emomiyo joma ng’eny kuomu tuo kendo nigi midekre , kendo moko osetho .
Ka da wanonre wawegi mokwongo , to ok dwayud bura .
To ka Ruoth kumowa kamano , opuonjowa mondo kik wayud bura kaachiel gi jopinyni .
Emomiyo owetena , kuchokoru kaachiel mondo uchiem , to rituru joweteu .
To ka ng’ato odenyo , to ber mondo ochiem e dala , mondo chokruok kik kelnu bura . Weche modong’ to nanyisu ka abiro .
Koro owetena , adwaro ni mondo ubed ka ung’eyo adiera man kuom mich ma Roho chiwo .
Ung’eyo ni kane pok uyie kuom Kristo , ne iterou ir nyiseche manono mamomni , mi ulal .
Mano emomiyo adwaro nyisou mondo ung’e ni , onge ng’ama nigi Roho mar Nyasaye manyalo wacho ni , “ Okuong’ Yesu ” . To bende onge ng’ama nyalo wacho ni , “ Yesu en Ruoth ” mak mana ka en gi Roho Maler .
Nitie mich mag Roho mopogore opogore , to Roho achiel ema chiwogi .
Bende nitie tije mopogore opogore , to Ruoth achiel ema itiyone .
Nitie yore mopogore opogore ma teko Nyasaye tiyoe kuom ji , to Nyasaye achiel ema tiyo e yorego duto .
Ng’ato ka ng’ato yudo mich ma Roho chiwo e yo mopogore opogore mondo otigo tich maber .
Ng’at moro omi rieko mar wuoyo , kuom teko mar Roho . Machielo omi teko mar puonjo weche matut , kuom teko mar Roho nogono .
To Roho achielno miyo ng’at moro yie , to machielo to omiyo teko mar chango ji .
Bende ng’at moro Roho omiyo teko mar timo honni , to ng’at machielo to omiyo teko mar hulo wach moa kuom Nyasaye , to eka moro to omiyo teko mar pogo mich moa kuom Roho kod mago ma ok oa kuom Roho . Ng’at machielo to omiyo teko mar dhumo dhok mayoreyore , eka moro to omiyo teko mar loko tiend weche midhumogo .
To mago duto gin mana tich mar Roho achiel . Opogo michgo ni ng’ato ka ng’ato kaka ohero .
Kristo en kaka ringruok achiel man gi fuonni mang’eny . To kata obedo ni en gi fuonni mang’eny kamano , to en mana ringruok achiel .
Kamano bende e kaka wan duto , bed ni wan jo-Yahudi kata joma ok jo-Yahudi , kata wasumbini kata joma ni thuolo , to osebatiswa e ringruok achiel kuom Roho achiel , kendo wan duto osemiwa Roho achielno mondo wamadhi .
Ringruok ok olos mana gi fuoni achiel kende , to olose gi fuonni mang’eny .
Kata ka da bed ni tielo nyalo wacho ni , “ Ok an lwedo , omiyo ok an mar ringruok ” , to pod en mana mar ringruok .
Bende kata da bed ni it nyalo wacho ni , “ Ok an wang’ , omiyo ok an mar ringruok ” , to pod en mana mar ringruok .
Ka da ringruok duto bed mana wang’ , to ere kaka dowinj wach ? Kata da bed mana it kende , ere kaka dong’ue gik moko ?
To Nyasaye noketo fuonni duto achiel ka achiel e ringruok mana kaka noneno ni ber .
To wang’eyo ni nitie fuonni mang’eny , to giloso mana ringruok achiel .
Kuom mano wang’ ok nyal wacho ni lwedo ni , “ Aonge kodi gi tich . ” Kamano wich bende ok nyal wacho ni tielo ni , “ Aonge kodi gi tich ” .
Ooyo , mano ok kamano , to fuonni manenore ni nyap , ema dwarore moloyo ,
kendo mago manenore ni onge gi duong’ ema wamiyo duong’ moloyo . Kamano fuondwa ma ok long’o wageng’o maber moloyo ,
to fuondwa manenore mabeyo to ok dwar geng’o kamano . Nyasaye oseloso ringruok kaachiel komiyo fuonni mochando duong’ bedo gi duong’ moloyo ,
mondo ringruok kik pogre , to fuonni duto obed ka konyore kaachiel .
Ka fuonni achiel lit , to fuoni duto lit , kendo ka fuonni achiel omi duong’ , to fuoni duto bedo mamor kaachiel kode .
Emomiyo un duto un ringre Kristo , kendo ng’ato ka ng’ato en fuonni mar ringruokno .
Nyasaye oseketo ji e kanisane ma en kanyakla mar jo-Kristo duto , kama : mokwongo joote , mar ariyo johul wach moa kuom Nyasaye , mar adek jopuonj , eka joma timo honni , bang’e joma omi teko mar chango ji , gi joma konyo ji , gi joma omi tich telo ni ji , kod madhumo dhok mayoreyore .
Uparo ni giduto gin joote koso ? Kata ni giduto gin johul wach ? Koso giduto gin jopuonj ? Giduto gin gi teko mar timo honni ?
Koso giduto gin gi teko mar chango ji ? Giduto gidhumo dhok mayoreyore ? Koso giduto giloko tiend weche midhumogo ?
Ooyo ! To kata kamano , mich madongo moloyo ema mondo uket chunyu uyudi . To nitie yo moro moloyo ma adwaro nyisou .
Kata dabed ni awuoyo gi dhok mag ji , kata mana gi dho malaika , to aonge gi hera , to achalo mana okot maywak , kata olang’ migoyo .
Kata da bed ni an gi mich mar hulo wach moa kuom Nyasaye , kendo ang’eyo midhierni kod rieko duto , kendo kata da abed gi yie mogik ma anyalo gologo gode kuonde ma gintie , to aonge gi hera , to ok an gimoro ngang’ !
Kata da bed ni apogo giga duto ni joma odhier , kendo kata da achiwo ringra mondo owang’ , to aonge gi hera , to mano ok konya kata matin .
Hera timo kinda , kendo ong’won . Ok otim nyiego , kendo ok osungre , bende ok opakre .
Hera ok tim gima kuodo wich , ok odwar mare kende , iye ok wang’ , bende ok omak sadha .
Ok omor gi tim ma ok kare , to omor gi adiera .
Hera odhil e weche duto , kendo kata ang’o ema otimore , to pod en gi yie , gi geno , kod kinda .
Hera ok rem . Tich hulo wach to norum , kendo dhum gi dhok mayoreyore nowe , bende rieko notieki ,
nikech rieko ma wan-go orem , kendo tich hulo wach moa kuom Nyasaye bende orem ,
to ka gima ogik kare obiro , to mano morem norum .
Kane an nyathi , ne awuoyo kaka nyathi , kendo riekona ne mar nyathi , bende ne aparo kaka nyathi . To koro kaka asedoko ng’ama duong’ , aseweyo timbe mag nyithindo .
Koro waneno mana kido matiptip ka joma neno e rang’i marachrach , to chieng’no wananen malong’o . Rieko ma an-go sani en rieko morem , to chieng’no anang’e Nyasaye chuth , mana kaka Nyasaye ong’eya .
To gik moko adek ema osiko . Gin yie , gi geno , kod hera ; to gima duong’ moloyo kuomgi en hera .
Hera ema nyaka ubediego moloyo gik moko duto , to mich mag Roho bende nyaka udwar , to moloyo dwaruru mich mar hulo wach moa kuom Nyasaye .
Ng’at madhum gi dhok mayoreyore ok wuo gi ji , to owuoyo mana gi Nyasaye , nikech onge ng’ama winjo weche mowacho . Owacho weche mopondo , kuom teko mar Roho .
To ng’ama hulo wach moa kuom Nyasaye wuoyo gi ji , kokonyogi kendo ojiwogi kendo odwogo chunygi .
Ng’at madhum gi dhok mayoreyore to konyo mana en owuon , to ng’ama hulo wach moa kuom Nyasaye to tego kanyakla mar jo-Kristo .
Daher mondo un duto udhum gi dhok mayoreyore , to moloyo adwaro mondo uhul wach moa kuom Nyasaye , nikech ng’ama hulo wach moa kuom Nyasaye nigi tich maduong’ moloyo ng’ama dhum gi dhok mayoreyore , mak mana ka nitie jalok wach manyalo hulo tiend gima ng’at madhumo owacho , mondo jo-Kristo duto oyud konyruok .
Emomiyo owetene , ka abiro iru , mi adhum gi dhok mayoreyore , to ere kaka dakonyu , ka ok anyisou wach moro ma Nyasaye oelona e fweny , kata ka ok akelonu weche mag rieko , kata ahulonu weche mag puonj ?
To kata mana gik maonge gi ngima kaka asili kod thum bende puonjowa ni mano en adier , nikech ere kaka ng’ato ding’e puch migoyo , ka puye duto ogo mana rat ?
Kata kapo ni tung’ mar lweny ok oywak maliw , to ere ng’ama diikre ni lweny ?
Kamano bende , ka wach midhumo gi dhok mayoreyore ok winjre malong’o , to ere kaka ng’ato diwinj gima iwacho ? Wecheni dilal mana e kor yamo !
Nitie dhok matrhoth mopogore opogore e piny , to aparo ka onge moro ma ok winjre .
Omiyo ka ng’ato wacho dhok ma ok awinji , to ng’at ma wacho dhokno chalna jamwa , kendo an bende achalone jamwa .
Kamano un bende , kaka ugombo ahinya nwang’o mich mag Roho , dwaruru matek mondo uti gi mich manyalo tego jo-Kristo .
Emomiyo ng’at madhum gi dhok mayoreyore mondo olem , oyud teko mar loko weche modhumo ,
nimar ka alemo ka adhum , to chunya kende ema lemo , to parona ok tim gimoro .
Koro ere gima onego atim ? Abiro lemo gi chunya , to kendo abiro lemo gi parona bende . Abiro wero wende pak gi chunya , to bende abiro werogi gi parona bende .
Ka igoyo ni Nyasaye erokamano mana gi chunyi , ka idhum gi Roho , to ere kaka ng’ato ang’ata mobet e chokruokno diwach ni , ‘ Amin’ , bang’ erokamano migoyono , ka ok ong’eyo tiend gima iwacho ?
Kata dabed ni igoyo ni Nyasaye erokamano maber manadi , to mano ok kony ng’at machielono .
Agoyo ni Nyasaye erokamano nikech adhum gi dhok mayoreyore moloyou uduto ,
to ka an e chokruok mar jo-Kristo , to ahero wacho weche abich gi parona awuon mondo apuonjgo jomoko bende , moloyo dhumo weche gana gi gana gi dhok mayoreyore .
Owetena , kik ubed gi paro machalo paro nyithindo . Beduru ka nyithindo e weche mag richo , to nyaka ubed joma dongo gi parou .
Muma wacho e kitap Chik niya , “ Ruoth Nyasaye owacho ni , ‘ Abiro wuoyo gi ogandani gi dho joma dhumo dhok mayoreyore . Ee , abiro wuoyokodgi gi dho jomoko nono , to kata kamano , ok giniwinja . ’ . ”
Omiyo unyalo neno ni , dhum gi dhok mayoreyore en ranyisi ni joma ok oyie , to ok ni joma oyie . To mich mar hulo wach moa kuom Nyasaye en ranyisi ni joma oyie , to ok ni joma ok oyie .
Emomiyo ka jo-Kristo duto ochokore , kendo giduto gidhum gi dhok mayoreyore , mi ji moko makia , kata ma ok oyie , obiro e chokruokuno , donge digiwach ni neko omakou ?
To ka ji duto hulo wach moa kuom Nyasaye , mi ng’at moro makia , kata ma ok oyie , obiro , to weche duto mowinjo chwowo chunye , kendo miyo bura loye ,
Eka paro maling’ling’ manie chunye elore e lela , mi opodho piny auma , kolamo Nyasaye kendo ohulo niya , “ Adier , Nyasaye ni kodu ! ”
Koro owetena , ere gima ber monego utim ? E chokruoku duto , ng’ato ka ng’ato kuomu mondo obed gi wer , kata gi puonj , kata gi fweny , kata gi wach midhumo , kata gi loko wach midhumono ; to mago duto onego obed makonyo chokruok .
Ka nitie joma nigi mich mar dhum gi dhok mayoreyore , to ji ariyo kata adek kende ema mondo owuo , ka giluwore achiel achiel , kendo jalok wach bende nyaka bedie .
To ka jalok wach onge , to ng’ama dwaro dhum gi dhok mayoreyore nyaka ling’ e chokruok , to owuo mana e chunye owuon kende gi Nyasaye .
To kuom jogo mahulo wach moa kuom Nyasaye , ji ariyo kata adek ema mondo olosi . Ji mamoko to mondo opim ane wechegigo .
To ka wach moro ofwenyore ni ng’ato mobet piny , ka pod ng’at machielo wuoyo , to ng’at moyudo ka wuoyono mondo oling’ ,
nikech uduto unyalo hulo wach Nyasaye kuluworu achiel achiel , mondo ji duto oyud puonj kendo oyud jip .
Ng’atno nyalo ling’ kamano , nikech mich mar hulo wach moa kuom Nyasaye nie teko mar jahul wach owuon ,
nimar Nyasaye ok en Nyasach koko , to en Nyasach kue .
Mon to mondo oling’ e chokruok mana kaka obet e chokruok duto mag jo-Kristo . Ok oyienigi wuoyo , mana kaka Chik Musa bende wacho .
To ka gidwaro penjo wach moro , to onego gipenj chwogi e mier , nikech en wich kuot ka dhako wuoyo e chokruok !
Koso uparo ni wach Nyasaye nochakore kuomu , kendo ni nobiro mana ni un kende ? Ooyo , ok kamano !
Ka ng’ato paro ni en jahul wach moa kuom Nyasaye , kata ni en gi mich moro mar Roho , to onego ong’e ni gima andikonu en chik moa kuom Ruoth .
To ka ok odewo wachni , to en bende kik udewe .
Emomiyo owetena , dwaruru matek mondo ubed gi mich mar hulo wach moa kuom Nyasaye , to kik utam ji dhum gi dhok mayoreyore ,
to weuru gik moko duto otimre maber kendo makare .
To koro owetena , adwaro paronu Wach Maber mane apuonjou , mondo anyisu tiende . Ne urwake , kendo yie maru ochung’ kuome motegno ,
bende en ema uyudo resruok kuome , to mana ka usiko uyie gi gima ne apuonjou , kapo ni ok uyie kayiem nono .
Wach maduong’ie moloyo akelonu , kendo ma an bende nokelna , en ni : Kristo notho nikech richowa , kaka Muma wacho .
Noyike , kendo nochier oa kuom joma otho chieng’ mar adek , bende kaka Muma wacho .
Nofwenyore ni Petro , kendo ni joote apar gariyo .
Bang’ mano nofwenyore kaachiel ni jopuonjre ma kwan-gi oloyo mia abich , ma ng’enygi pod nitie nyaka chil kawuono , to moko osetho .
Bende nofwenyore ni Jakobo , eka kendo ofwenyore ni joote duto .
Bang’e mogik , an bende nofwenyorena apoya , mana ka nyathi monywol apoya .
An ema atinie moloyo kuom joote duto . Ok owinjore luonga ni jaote , nikech nasando kanyakla mar joma oyie kuom Nyasaye .
To ng’wono mar Nyasaye ema osemiyo abedo kaka achaloni , kendo ng’wono mane omiya ok osebet kayiem nono . Chutho asetiyo matek moloyo joote mamoko duto , to ok gi tekra awuon , to ng’wono mar Nyasaye ema notiyo kuoma .
Emomiyo kata bed ni wach noa kuoma kata kuomgi , to mano e gima waduto wapuonjo , kendo ema ne uyie .
Koro kaka wapuonjo ni Kristo osechier oa kuom joma otho , ere kaka jomoko kuomu wacho ni joma otho ok nochier ?
To ka chier onge , to kara kata mana Kristo bende ne ok ochier .
To ka Kristo ne ok ochier , to kara wach mwalando onge tiende , kendo un bende gima uyie onge tiende .
To bende wanenore ka joma riambo kuom Nyasaye , nikech wasebedo kwawacho ni ne ochiero Yesu oa kuom joma otho . To kara ne ok ochiere ka en adier ni joma otho ok chier ,
nimar ka joma otho ok chier , to kara kata mana Kristo bende ne ok ochier .
To ka Kristo ne ok ochier adier , to kara yie maru en kayiem nono , kendo pod un mana e richou .
Bende mano dinyis ni joma osetho ma oyie kuom Kristo , kara olal !
Ka wageno kuom Kristo mana e ngimani kende , to kara wan e joma odhierie moloyo ji duto e piny !
To en adier ni Kristo ne ochier oa kuom joma otho ! En ema nokwongo chier mana ka gir singo ni joma otho biro chier .
Tiende ni , kaka dhano nokelo tho e piny , e kaka dhano bende nokelo chier kuom tho .
Kaka ji duto tho kuom Adam , e kaka ji duto nodok mangima kuom Kristo ,
to ginibi ka ng’ato ka ng’ato ni kare owuon . Tiende ni Kristo ema nokwongo chier kaka gir singo , eka chieng’ ma Kristo oduogo , to joge nochier .
Bang’ mano chieng’ giko nochopi , ma Kristo nochiwie loch ni Nyasaye Wuoro , kosetieko loch duto , gi teko duto kod nyalo duto ,
nimar Kristo nyaka bed gi loch nyaka chop Nyasaye ket wasike duto e bwo tiende .
To jasigu ma notiek mogik en tho ,
nimar Muma wacho niya , “ Nyasaye noketo gik moko duto e bwo tiende . ” To ka Muma wacho ni , “ gik moko duto ” , to nyaka ung’e ni mano ok oting’o koda Nyasaye , nikech Nyasaye ema noketo gik moko duto e bwo Kristo .
To ka gik moko duto oseketi e bwo loch Wuowi , bang’e en bende enobed e bwo loch Nyasaye mane oketo gik moko duto e bwoye , mondo Nyasaye obed gi loch kuom gik moko duto .
Koro ka chier onge , to ere ohala ma joma ibatiso nikech joma otho biro yudo ? Ere gimomiyo ibatisogi nikech joma otho , ka joma otho ok chier ngang’ ?
Koso wan to ere gima omiyo wayie bedo e masira seche duto ?
Owetena , awachonu adier nikech mor ma an-go kodu kuom Kristo Yesu Ruodhwa ni , tho ochoma pile .
Ka an mana dhano ma ok chier , to ere ber mane ayudo kuom kedo gi ondiegi Efeso ? Ka en adier ni joma otho ok chier , to kara wachiemuru , kendo wamethuru , nikech kiny wanatho , mana kaka Muma wacho .
Kik wuondu ! Osiepe maricho ketho timbe mabeyo .
Beduru gi rieko mondo uwe timo richo . Jomoko kuomu kia Nyasaye . Awacho kamano mondo akuodgo wiu !
Ng’ato nyalo penjo ni , “ Ere kaka ichiero joma otho ? Koso ringruok manadi ma ginibedgo ? ”
To mano penjo mofuwo manadi ! Donge kodhi ma in iwuon ichwoyo kwongo tho , eka bet mangima ?
Bende gima ichwoyo ok en cham hie mabiro wuok bang’e , to en mana kodhi kende . Onyalo bedo mar ngano kata mar cham moro amora .
To Nyasaye miyogo kido kaka oneno ni long’one . Kamano kodhi ka kodhi nigi kite owuon .
To bende ring’o mag gik moko ok en kit ring’o achiel , to nitie ring dhano , gi mar le , gi mar winyo , kod mar rech .
Nitie gik polo , kod mag piny . To gik polo nigi duong’ moro , kendo mag piny bende nigi duong’ machielo .
Nitie duong’ mar wang’chieng’ , kod duong’ mar due , kod duong’ mar sulue . To chutho sulue achiel rieny matek moloyo machielo .
Mano e kaka chier mar joma otho bende chalo . Ringruok miyiko e lowo en gima tow , to ichiere ka gima ok tow .
Ka oyike , to oonge gi duong’ , to ka ochiere to en gi duong’ . Iyike ka onyap , to ichiere ka en gi teko .
Bende iyike ka en gi ringruok mar pinyni , to ichiere ka en gi ringruok mar polo . Nitie ringruok mar pinyni , to bende nitie ringruok mar polo .
Mano emomiyo Muma wacho niya , “ Adam , dhano mokwongo , nodoko ng’at man gi ngima , to Adam ma achien nodoko Roho machiwo ngima . ”
To ringruok mar polo ok ema ne okwongo betie , to ringruok mar piny ema ne okwongo , eka bang’e mano mar polo nobetie .
Dhano mokwongo nochue gi lowo mar piny , to dhano mar ariyo noa e polo .
Jogo mochue gi lowo chalo gi jal mane ochue gi lowo cha , to jogo mag polo chalo gi Jal mane oa e polo .
Kaka wasebedo gi kido mar dhano mar lowo , e kaka wanabed gi kido mar Jal mane oa e polo cha .
To owetena , gima awacho e ma : Joma pod nigi ringruok mar pinyni ok nyal yudo gueth mar Loch Nyasaye , bende gima tow ok nyal bedo wuon gik ma ok tow .
To winjuru mondo awachnue wach moro mopondo : Ok wanatho waduto , to nolokwa
ahucha ka diemo wang’ , ka tung’ mogik oywak , nimar ka oywak to joma otho nochier gi ringruok ma ok tow , kendo wan bende nolokwa ,
nikech ringruok matowni nyaka rwakre gi ringruok ma ok tow . Adier , gima tho nyaka rwakre gi gima ok tho .
Kuom mano , ka ringruok matow oserwakore gi ringruok ma ok tow , kendo ka gima tho oserwakore gi gima ok tho , eka weche mondiki e Muma nochop kare niya , “ Tho oselo , motiek chuth !
In tho , ere lochni ? In tho , ere lit mikelo ? ”
Lit mar tho en richo , kendo richo yudo teko kuom Chik .
Wagouru erokamano ni Nyasaye , mamiyo walocho kuom Ruodhwa Yesu Kristo .
Emomiyo owetena mahero , chung’uru motegno ma ok ung’ingni , kutiyo matek pile e tich Ruoth , kendo kung’eyo ni tich mutiyo kuom Ruoth ok nobed kayiem nono .
To kuom wach solro mitimo ni jo-Nyasaye , un bende timuru kaka nanyiso kanyakala mag jo-Kristo manie piny Galatia mondo otim .
Chieng’ Jumapil ka Jumapil , ng’ato ka ng’ato kuomu mondo opog moko kuom gik ma Nyasaye osekonyego , oket tenge mondo solro kik tim ka abiro .
Yieruru jomoko kuomu , kendo ka abiro , to anaorgi gi barupe mondo giter chiwou Jerusalem ,
kendo ka owinjore ni an bende onego adhi , to anadhi kodgi .
Anabi iru ka aselando Wach Maber e piny Makedonia ,
kendo dipo ka abedo kodu , mi kamoro datiek ndalo chwiri kodu , mondo ukowa maber kamoro amora ma adhiye .
Anatim kamano nikech ok adwar nenou mana ka akadho , to ageno bedo kodu kuom ndalo moko , ka Ruoth oyie .
To pod abiro bet Efeso ka , nyaka chop chieng’ Pentekost ,
nikech oyawna dhoot malach kaeri mar tiyo tich maduong’ makelo konyruok , to bende nitie wasigu mang’eny .
To ka Timotheo obiro iru , to neuru ni obedo kodu koonge luoro , nikech otiyo ni Ruoth mana kaka an .
Omiyo kik ng’ato chaye , to ukowe gi kue mondo obi ira . Eri warite , wan kod owete .
To koro adwaro nyisou wach owadwa Apolo . Asejiwe ahinya mondo obi iru kod owete , to pod ok oyie maber mondo obi e ndaloni , to obiro biro ka oyudo thuolo .
Beduru motang’ , kendo chung’uru motegno kuom yieu . Beduru gi chir kendo gi jing’o .
Bende gik moko duto mutimo , timuru gi hera .
Owetena , donge ung’eyo Stefano kod joodgi ? Gin e joma okwongo doko jo-Kristo ee piny Akaya , kendo gisechiwore mondo giti ni jo-Nyasaye .
Koro akwayou owetena , ni mondo uyie bet e bwo joma kamago , kendo e bwo ng’ato ka ng’ato ma bende tiyo tich Nyasaye matek .
Amor ahinya nikech Stefano gi Fortunato kod Akaiko josebiro , nimar gisekonya karu ,
kendo giseduogo chunya , mana kaka aparo ni giseduogo chunyu bende . Onego uyie joma kamago .
Kanyakla mag jo-Kristo manie piny Asia ooronu mos , kendo Akula gi Priska kod kanyakla mar jo-Kristo malemo e odgi bende omosou ahinya kuom Ruoth .
Owete duto omosou . Yogreuru gi mos maler .
An Paulo ema koro andikonu mosni gi lweta awuon .
Ka ng’ato ok ohero Ruoth , to mondo okuong’re ! Ruodhwa bi !
Ng’wono mar Ruoth Yesu obed kodu .
Herane obed kodu kuom Kristo Yesu .
An Paulo , jaote Yesu Kristo kuom dwaro mar Nyasaye , ema andiko baruani kaachiel gi owadwa Timotheo . Wandikonu un kanyakla mar joma oyie kuom Nyasaye man Korintho , kendo ni jo-Nyasaye duto manie piny Akaya .
Ng’wono gi kue moa kuom Nyasaye kod ruodhwa Yesu Kristo obed kodu .
Duong’ obed ni Nyasaye ma wuon Ruodhwa Yesu Kristo . En e wuon ng’wono kendo makonyowa e yore duto .
Okonyowa e masichewa duto mondo wan bende wakony joma nigi masira moro amora , ka wanyisogi kaka Nyasaye osekonyowa .
Kaka masiche moko mag sand mang’eny mane Kristo oneno koro bironwa mogundho e kaka kony mang’eny ma wayudo kuom Kristo bende koro bironwa mogundho .
Ka isandowa , to en mana ni mondo okonyu , kendu uyud warruok . To ka ikonyowa , to en bende mana ni mondo Nyasaye okonyu , ka udhil gi sand ma wan bende wayudo ,
kendo geno mwagenougo ogurore nikech wang’eyo ni kaka uyudo sand kodwa e kaka uyudo kony kodwa bende .
Owetewa , wadwaro nyisou chandruok mane wayudo e piny Asia , ne omiwa ting’ mapek mohewo tekrewa , mi chunywa oa ni ok wanachak wabed mangima .
Chutho , ne wagalo ni oseng’adnwa buch tho . To mano notimore mondo kik wagen kuomwa wawegi , to wagen mana kuom Nyasaye machiero joma otho .
Noresowa e masiche malich mag tho kamano , kendo nochak oreswa . En ema waketo genowa kuome ni obiro medo resowa ,
ka un bende ukonyowa kulemonwa . Kamano , kaka ji mang’eny bende nobed ka goyo ni Nyasaye erokamano nikech mich momiyowa kuom ng’wonone .
To gimoro achiel mamiyowa mor en ni : wang’eyo malong’o e chunywa ni adier mar Nyasaye ema osetelonwa e kindwa gi ji , to moloyo to wasebet kamano mana kuom ng’wono mar Nyasaye , to ok kuom rieko mar dhano .
Weche mwandikonugi onge gi tiendgi moko mopondo , to mak mana mago ma unyalo somo , mi uwinji . Kata obedo ni sani pod ung’eyowa mana matin kende ,
Ne an gi geno ahinya kuom wachno , omiyo ne achano mokwongo mondo abi iru , uyud gueth diriyo ,
nikech ne achano mondo aneu ka akadho adhi Makedonia , kendo anachak aneu ka aduogo aa kuno , mondo ukowa ka adhi Judea .
To uparo ni kane achano kamano to ne an jahubagabaga koso ? Koso uparo ni achano yorena mana kaka dhano chano , ka weche ariyo , ma “ Ee ” gi “ Ooyo ” okikore e chunya ?
Chutho , kaka Nyasaye en jaadiera , wach ma wawacho ok oting’o “ Ee ” kaachiel gi “ Ooyo ” ,
nikech Yesu Kristo wuod Nyasaye , ma wan gi Sila kod Timotheo ne walandonu wachne , ok en “ Ee ” gi “ Ooyo ” . To en e “ Ee ” mogik ma Nyasaye wacho ,
nimar en ema singruok Nyasaye duto chopo kare kuome . Mano emomiyo kwamiyo Nyasaye duong’ to wawacho ni , “ Amin ” kuom Yesu Kristo .
Jal mamiyo wan kod un wabedo gi ratiro ni wan kuom Kristo en Nyasaye . En ema osewirowa ,
kendo oketo kido mare kuomwa , kendo omiyowa Roho mondo odag e chunywa kaka mich mokwongo mar gueth ma wabiro yudo achien .
To aluongo Nyasaye obed janenona ka aramo ni ne akechou emomiyo ne ok achako aduogo Korintho .
Ok wan gi teko kuom yieu ni nyaka uyie gima wawacho , nikech un joma nigi yie motegno . To watiyo kaachiel kodu mana ni mondo ubed mamor .
Mano emomiyo naneno ni ber mondo kik achak alimu kendo , ka limbenano dimiu chuny lit ,
nikech ka amiyou chuny lit , to koro ere ng’ama dimiya mor , ka ok mana un ma asemiyo chuny litgo ?
Mano emomiyo nandikonu baruano . Ne ok adwar biro iru mondo ayud chuny lit kuom joma onego miya mor , nimar ang’eyo malong’o ni ka amor to un bende umor uduto .
Ne andikonu ka chunya okuyo kendo chandore ahinya , kendo ka pi wang’a chuer mang’eny , to ok ni mondo amiu chuny lit , to mana ni mondo ung’e hera maduong’ ma aherougo .
Ng’at moro osekelo chuny lit , to ok an ema osemiya chuny litno , to mana machiegni un duto ema osemiyou chuny lit , ka ok adwar jimbo wach .
To kum ma jou mathoth osemiyo ng’atno oseromo ,
omiyo koro onego uwene kethone , kendo uduog chunye , nono to kuyo malit ohewe .
Emomiyo akwayou mondo unyise ni uhere .
Mano emomiyo ne omiyo andikonu , mondo atemugo , ang’e ka un joma oyie winjo wach .
Ka uweyo ni ng’ato kethone , to an bende aweyone kethone , nikech kapo ni aweyo ni ng’ato kethone , to aweyone mana nikech un , kendo e nyim Kristo ,
mondo Satan kik lowa , nikech wang’eyo riekone !
Kane achopo Troa mondo aland Wach Maber mar Kristo , ne ayudo ka dhoot oyaworena malach mondo ati ni Ruoth .
To chunya ne onge gi kue , nikech ne ok anwang’o owadwa Tito . Omiyo nagoyo oriti ni jokuno , mi achweyo Makedonia .
To wagouru ni Nyasaye erokamano nikech wan ma wan kuom Kristo , otelonwa pile koselocho , kendo komiyo walando wach man kuom Kristo kuonde duto , mana ka tik mang’ue ng’ar .
Wachalo gi ubani mang’ue ng’ar mar misango ma Kristo ochiwo ni Nyasaye , malandore e kind joma ireso kod joma lal .
Kuom joma lal en tik mar tho makelo tho , to kuom joma ireso to en tik mar ngima . Koro ere ng’ama nyalo gik ma kamago ?
Wan ok wachal gi ji mathoth makonyore gi Wach Nyasaye e yo ma ok kare , mondo oyudgo ohala . Ooyo , wan joma Nyasaye oseoro , omiyo wawuoyo e nyim Nyasaye gi adiera ka joma ni kuom Kristo .
Koro mano nenore ka gima wachako wapakore kendwa koso ? Wan ok wadwar barupe mag pak ma wabirogo iru , kata ma waago kuomu , kaka jomoko kuomu dwaro .
Un e barupwa mondiki e chunywa ma ng’ato ka ng’ato nyalo neno , kendo somo .
Nenore ratiro ni un e barua moa kuom Kristo , mane wakelo . Ok en barua mondik gi wino , to ondiki gi Roho mar Nyasaye Mangima . Bende ok ondike e kite mopa , to ondike e chuny dhano .
Wawacho kamano nikech wan gi geno e nyim Nyasaye kuom Kristo .
Wan to waonge gi teko moro kuomwa wawegi mamiyo wawacho ni wanyalo timo gimoro , to gima wan-go a mana kuom Nyasaye ,
kendo en ema ne otimowa jotich Winjruok Manyien . Ok en Winjruok mar chik mondiki , to en mar Roho . Chik mondiki kelo tho , Roho to kelo ngima .
Chik mane ogor e kite nukta ka nukta osebet kakelo tho , to kata kamano nobiro gi ler maduong’ mane omono jo-Israel ng’iyo wang’ Musa tir , kata obedo ni lerno ne rumo kamano .
Koro gima Roho kelo donge nyaka bed gi ler maduong’ moloyo koso ?
Ka gima kelo bura ema ne obiro gi ler maduong’ machalo kamano , koro gima Roho kelo , mamiyo wabedo e winjruok gi Nyasaye donge dibed gi ler maduong’ moloyo ?
Adier , ler mane nigi duong’ , koro ok nigi duong’ ngang’ , nikech ler maduong’ moloye osebiro .
Ka gima rumo ema nigi ler ma kamano , koro gima dak mosiko to dibed gi ler maduong’ machal nade !
Wawuoyo gi chir nikech geno ma kamano ma wan-go .
Wan ok watim kaka Musa , mane umo wang’e gi rageng’ mondo jo-Israel kik ne ler ka duono kendo rumo .
To chutho chuny jo-Israel nodinore , nikech nyaka chil kawuono chunygi pod oum gi rageng’no ka isomo Muma Machon , nimar rageng’no igolo mana ka ng’ato ni kuom Kristo .
Kata mana ndalogi , ka isomo Chik Musa to rageng’no pod oumo auma chunygi .
To Muma wacho ni , ka ng’ato olokore ni Ruoth to rageng’no igolo .
To Ruoth nogono e Roho kendo , kama Roho mar Ruoth tinie , to thuolo tinie .
Wan duto , ma waonge rageng’ e wang’wa , to wachalo gi rang’i , kendo wamiyo ler mar Ruoth nenore , kendo lerno medore ameda pile , ka kitwa medo lokore machal kode . Mano en tich Ruoth ma en Roho .
Kaka Nyasaye ema osemiyowa tijni kuom ng’wonone , omiyo ok wanyal nyosore .
Wasekwedo timbe mag mudho kendo makuodo wich . Ok wawuoth gi miganga , bende ok wagaj Wach Nyasaye , to wawacho mana adiera e lela e nyim Nyasaye , kwanyiso wawegi ni wan kare , kendo wamiyo ji duto yie kodwa .
Watimo kamano nikech ka Wach Maber mwalando ogeng’ore , to ogeng’ore mana ni joma lal .
Gin joma ok yie , ma nyasach pinyni osedino chunygi , mondo kik gine ler ma Wach Maber manyiso ji duong’ maler mar Kristo , ma en owuon e kido mar Nyasaye .
Ok waland wach kuomwa wan wawegi , to walando mana wach ni , Kristo Yesu en Ruoth , kendo ni wan mana jotichu nikech Kristo .
Watimo kamano nimar Nyasaye achiel mane owacho ni mondo ler orieny e chunywa mondo okelnwa ler mar ng’eyo duong’ mar Nyasaye mineno e wang’ Yesu Kristo .
To wan ma wan gi mwandu mar chuny , wachalo mana agulini mag lowo , mondo onenre ni teko maduong’ ahinyano oa kuom Nyasaye , to ok oa kuomwa wawegi .
Pile idiyowa koni gi koni , to kata kamano ok dinnwa . Wadhier nono , to chunywa ok a .
Isandowa , to ok jwang’wa , bende igoyowa piny , to ok negwa .
Pile wating’o tho mane Yesu othogo e ringrewa ,
nimar kata obedo ni wangima , to pile iterowa kar tho nikech Yesu , mondo ngima mar Yesu bende onenre e ringrewa matho .
Kamano tho tiyo kuomwa , to un , ngima tiyo kuomu .
Wan gi yie machalo gi mano ma Muma wuoyo kuome ni , “ Ne ayie , emomiyo nawuoyo . ” Kamano wan bende wayie , emomiyo wawuoyo .
Wang’eyo ni Nyasaye , mane ochiero Ruoth Yesu oa kuom joma otho , nochierwa wan bende kaachiel gi Yesu , mi terwa e nyime kaachiel gi un bende .
Mago duto obetie nikech un , mondo kaka ji mayudo ng’wono mogundho mar Nyasaye medore , e kaka erokamano mimiyogo Nyasaye duong’ bende omedore .
Kuom mano , chunywa ok nyosre . Kata obedo ni ringrewa rumo , to chunywa iloso manyien pile ka pile ,
nimar thagruok matin mwayudoni rumo piyo , to obiro kelonwa duong’ miwuoro kendo mosiko ,
nikech ok waketo parowa e gik mineno , to mana e gik ma ok ne . Gik mineno rumo , to gik ma ok ne osiko mochwere .
Wang’eyo ni ka ringrewa , ma en kiru mwadakie e pinykani , omuki , to wan gi ot ma Nyasaye osegeronwa e polo . En ot mosiko nyaka chieng’ , ma ok oger gi lwet dhano .
Adier , ka pod wan e kiru ma wan-go e pinykani , to wachur kwagombo mondo warwakre gi odwa manie polo ,
nikech kwarwakore kode to ok noyudwa ka wan duge .
Ka pod wan e kiru mae pinyni to wachur ka ting ohewowa . To mano ok onyiso ni wadwaro lonyo ringrewa mar pinyni oko . Ooyo , wadwaro mana rwako ringrewa manyien manie polo , mondo ngima mochwere omwony mano matho .
Mano e gima omiyo Nyasaye nochweyowa , kendo osemiyowa Roho kaka mich mokwongo mar gueth mwabiro yudo achien .
Kuom mano , wan gi chir pile , nikech wang’eyo ni , kapod wadak e ringruok e pinyni , to ok wadak kanyachiel gi Ruoth .
Yie ema telonwa , to wengewa ok telnwa .
Awacho ni wan gi chir , kendo daber kwaweyo dak e ringruok , mi wadhi wadak gi Ruoth .
Emomiyo , kata ka wan ka , kata ka waonge , to waketo chunywa kuom bedo malong’one ,
nikech waduto nyaka wachung’ e nyim kom bura mar Kristo , mondo ng’ato ka ng’ato oyud pok moromo gi gik mabeyo kata maricho mane otimo kapod en e ringruok .
Wang’eyo ni tiend luoro Ruoth en ang’o , emomiyo wayuayo ji . Nyasaye ong’eyo chutho ngimawa kaka chal , kendo ageno ni un bende ung’eyowa maber e chunyu maiye kaka wachal .
Ok watem mondo wachak wapakrenu kendo , to wamiyou thuolo mondo ubed gi mor nikech wan , kendo mondo ubed gi gima unyalo dwokogo jogo mapakore nikech gik moko , to ok nikech gik mag chuny .
Ka neko omakowa , to en nikech Nyasaye , to ka parowa ni kare , to en nikech un ,
nimar hera mar Kristo oloyowa chuth . Waseng’eyo malong’o ni ng’at achiel notho ni ji duto , omiyo ji duto bende ne otho .
Ne otho ni ji duto mondo ji mangima kik bed mangima kagiparo mana gin giwegi , to gibed mangima mana ka gitiyo ni Jal mane othonigi kendo ochier nikech gin .
Omiyo koro ok wanon tim ng’ato e yo ma dhano nonoe . Kata obedo ni ne wang’eyo Kristo e yorno , to koro ok wang’eye kamano .
Ka ng’ato obedo kuom Kristo to ochueye ng’ama nyien . Gik moko duto machon osekadho , kendo gik manyien osechopo .
Mago duto a kuom Nyasaye . En owuon ema ne omiyo wawinjore kode kuom Kristo , kendo nomiyowa tich mar kelo winjruok e kinde gi ji mamoko bende ,
kwanyisogi ni Nyasaye nomiyo piny owinjore kode kuom Kristo , ka ok okwan ni ji richogi . Wan ema ne Nyasaye omiyowa wach winjruokni .
Omiyo wan joote Kristo , kendo Nyasaye owuon ema wuoyonu gi dhowa . Wasayou e nying Kristo ni mondo uwinjru gi Nyasaye .
Kristo ne onge gi richo kata matin , to Nyasaye notime richo nikech wan , mondo kuom en wabed joma kare kaka Nyasaye .
Kaka joma tiyo kaachiel gi Nyasaye , wamedo sayou ni kik uwe ng’wono mar Nyasaye museyudo bed kayiem nono ,
nikech Nyasaye wacho niya , “ Ne awinji e kinde mowinjore . Adier , ne akonyi e ndalo warruok . ” Koro neuru , ma e kinde mowinjore ahinya ! Winjuru , ma e ndalo mar warruok .
Ok wadwar timo gimoro ma dichwany ng’ato , nikech dipo ka tichwa oyudo achaye .
To wanyiso ni wan jotich Nyasaye , e weche duto , kwatimo kinda ahinya e sand , e chandruok , e masira ,
e chwat , e twech , e koko , kendo e thagruok , ma ok wanindi kendo ok wachiem .
Wanyisore kuom timbewa makare , kendo kuom rieko , gi timo kinda , gi ng’wono , gi Roho Maler , gi hera maradier ,
gi lando wach adiera , kendo gi teko mar Nyasaye . Wamako tim makare ka gilweny mwamonjogo wasigu , kendo mwaritorego .
Wayudo duong’ , kendo wayudo achaye , bende iketho nyingwa , kendo ipakowa . Ikwanowa gi jomriambo , kata obedo ni wawacho adieri ,
bende wan ka joma ok ong’e , kata obedo ni ong’ewa maber , kendo wan ka joma tho , to kara pod wangima , bende kata ikumowa , to ok negwa .
Kata obedo ni wan gi kuyo maduong’ , to wamor pile , kendo kata obedo ni wan kaka jochan , to wamiyo ji mathoth mwandu . Bende wan kaka joma onge gimoro , to kara wan gi gik moko duto .
Un jo-Korintho , wawuoyonu gi chuny moyawore chutho .
Wan , chunywa ni thuolo kodu , to un ema udich e chunyu .
Koro un bende yanwauru chunyu , nikech awuoyonu kaka wuoro wuoyo ni nyithinde .
Kik uriwru gi joma ok oyie . Ere kaka tim makare diriwre gi tim marach ? Koso ler diriwre nadi gi mudho ?
Ere kaka Kristo diriwre gi jachien ? Koso ere winjruok manyalo bet e kind ng’ama oyie gi ng’ama ok oyie ?
Ere winjruok ma Hekalu mar Nyasaye nigo gi nyiseche manono ? Apenjou kamano nikech wan e Hekalu mar Nyasaye Mangima , mana kaka Nyasaye nowacho niya , “ Abiro dak kodgi , kendo anawuoth kuomgi . Anabed Nyasachgi , kendo ginibed joga . ”
Emomiyo Ruoth owacho ni , “ Auru kuomgi , kendo pogreuru kodgi . Kik umul gimoro mogak , mi narwaku .
Kutimo kamano to eka anabed wuonu , kendo unubed yawuota gi nyiga . An Ruoth Nyasaye Manyalo Gik Moko Duto ema awacho kamano . ”
Osiepewa , mago e singruok ma osemiwa . Kuom mano , nyaka wapuodhre kuom gik moko duto mamiyo ringruok kod chuny doko mochido , mondo wadok joma ler chuth , kwabedo joma oluoro Nyasaye .
Yawnwauru chunyu . Onge ng’ama wasetimone marach , bende onge ng’ama wasemiyo olal , kata onge ng’ama wasemayo e yor wuond .
Ok awach kamano mondo ang’adnugo bura , nikech asewacho ni waketou e chunywa maiye , kendo wariwore kodu kaachiel pile , bed ni wangima kata watho .
Chunya ni thuolo ka aloso kodu kendo an gi mor maduong’ nikech un ! Kata obedo ni chandruokwa ng’eny kamano , to achung’ motegno , kendo amor mokadho !
En adier ni kata ka ne wachopo Makedonia to ne ok wayudo yueyo . Ne wayudo mana chandruok kuonde duto : dhaw ne oluorowa oko , kendo chunywa ne opong’ gi luoro .
To Nyasaye majiwo joma okuyo , nojiwowa kuom biro mar Tito .
Ok birone kende ema nojiwowa , to jip mane oyudo kuomu , bende nojiwowa . Ne onyisowa kaka un gi siso ahinya mar nena , kendo kaka uywak , kendo kaka usiro wechena . Mano nomiyo amedo doko mamor moloyo .
Kata obedo ni barua mane andikonu nomiyou kuyo , to ok ayuag ang’e ni ne andike . Adier , ne aywago ang’e , to koro aneno ni baruano nomiyou kuyo mana kuom kinde manok kende ,
To koro amor , to ok nikech ne amiyou kuyo , to mana nikech kuyono nomiyo uloko chunyu . Ne ubedo mokuyo e yo ma Nyasaye dwaro , omiyo onge yo moro mane wahinyougo kata matin .
Kuyo ma ng’ato bedogo e yo ma Nyasaye dwaro , miyo olokore , kendo kelone warruok maonge ywago ang’e . Kuyo mar piny to kelo tho .
Neyeuru gik ma kuyo e yo ma Nyasaye dwaro osetimonu . Mano kaka osemiyo ubedo joma paro matut , kuketo chunyu kuom nyiso ni ne ok uketho , bende osemiyo ubedo gi mirima kod luor , kendo ugombo nena . Unyiso ni utimo kinda , kendo udwaro ng’ado bura kare . Adier , usenyiso e yore duto ni uonge gi ketho e wachno .
Omiyo kata obedo ni ne andikonu kamano , to ne ok andiko nikech ng’at mane otimo marach , kata nikech ng’at mane otimne marach , to nandiko mana ni mondo un uwegi une kinda mutimo nikech wan , kendo mondo kindano onenre e nyim Nyasaye bende .
Mano ema omiyo waseyudo jip .
To komedore gi jip mane wan wawegi wayudo , ne wadoko mamor moloyo nikech mor mane Tito oduogogo . Ne uduogo chunye un uduto .
Kapo ni ne apakoune , to ok usemiyo wiya okuot . Pile kaka wasebedo mana ka wawachonu adiera kende , kamano bende e kaka pak mane wapakougo medore ameda , koparo kaka uduto ne umako wach , kendo kaka ne urwake gi luoro kod kibaji .
Mano kaka amor , nikech koro anyalo geno kuomu e weche duto !
Owetewa , wadwaro mondo ung’e gueth ma Nyasaye osemiyo kanyakla mag jo-Kristo man Makedonia kuom ng’wonone .
Ne gineno masiche malich kitemogigo , to kata kamano ne gin gi mor mogundho , omiyo kata ne gidhier ahinya , to ne gigolo chiwo maonge migundia .
Awachonu adier ni ne gigolo chiwo kaka ginyalo , mi gichiwo moloyo koda kaka ne ginyalo , kendo ne gitimo kamano maonge achune .
To bende ne gihombowa mondo gikonywa nywako tich ng’wono mar konyo jo-Nyasaye man Judea .
Ne gitimo moloyo kaka ne waparo . Mokwongo ne gichiwore ni Ruoth , eka kuom dwaro mar Nyasaye , ne gichiwore ni wan bende .
Mano emomiyo ne wakwayo Tito , mane ochako tich ng’wono , mondo olimu kendo , kendo okonyu tieke .
Ugundho gi gik moko duto , kaka yie , gi wach , gi rieko , gi kinda duto , kod hera ma uherowago . Kamano bende e kaka mondo ugol chiwo mogundho e tich ng’wonono .
Ok aketnu chik , to anyisou mana hera ma jomoko nono nigo , mondo ane ane ka herau en hera maradier .
Ung’eyo ng’wono mar Ruodhwa Yesu Kristo , ni kata ne en gi mwandu mogundho kamano , to nodoko jachan nikech un , mondo un ubed jomwandu kuom chan mare .
Kuom mano , parona kuom wachno chal kama : koro ber mondo utiek tich mane uchako higa cha . Un e joma nokwongo ni jomoko e tijni . Ok nukwongonigi keto chunyu kuom time kende , to ne ukwongonigi keto chunyu kuom time bende .
Emomiyo koro tiekuru tijno . Keturu chunyu kuom tieke kaka unyalo , mana kaka ne uketo chunyu kuchako .
Ka uketo chunyu kuom chiwo , to Nyasaye biro yie mana gi gima uchiwo , to ok odwar mondo uchiw gima uongego .
Ok adwar mondo ukony jomoko , to un udong’ gi ting’ mapek , to ber mondo gik moko obed maromre .
Kaka un gi gik mathoth e kindeni , ber mondo ukony jogo mochando . Bang’e chieng’ moro gin bende ginikonyu ka gin-go mathoth , to un uchando . Kamano mondo gik moko obed maromre ,
mana kaka Muma wacho ni , “ Ng’at mane ochoko mang’eny ne ok nigi mathoth mohinge , kendo ng’at mane ochoko matin , ne ok nigi manok moreme . ”
Wagoyo ni Nyasaye erokamano kuom miyo chuny Tito kinda mar konyou kaka wan !
Ne wakwaye mondo obi iru , mi oyie , to bende en owuon ne oikore gi chunye duto mondo obi iru .
Ero waore gi owadwa moro ma kanyakla duto mag jo-Kristo pako kuom tichne mar lando Injili .
Ok mano kende , to kanyakla mag jo-Kristo oseyiere bende mondo owuoth kodwa e tich ng’wono ma watiyo mondo Nyasaye oyud duong’ , kendo mondo onyisu ni waketo chunywa e tijni .
Watemo ritore mondo ng’ato kik bed gi ng’ur kuom tichwa maduong’ mar chiwoni ,
nikech wadwaro timo mana gima long’o , ok e nyim Ruoth kende , to e nyim ji bende .
Kuom mano , waorogi kod owadwa moro ma pile waseneno ka oketo chunye kuom gimoro amora motimo , to koro oketo chunye e tijni moloyo , nikech ogenou ahinya .
Tito to en jawuodha , kendo jatich wadwa e tich mwatiyonu . To owete mamoko ariyogo to gin joote mag kanyakla mag jo-Kristo , kendo gin joma kelo ni Kristo duong’ .
Omiyo nyisgiuru herau , kendo nyisgiuru gima omiyo wapakounigi , mondo kanyakla duto mag jo-Kristo ong’e .
Ok onego amed ndikonu kuom wach chiwo mioro ni jo-Nyasaye man Judea .
Ang’eyo kaka uikoru mar konyo , kendo asepuoyou e nyim jo-Makedonia kuom wachno , ka awachonigi ni un jo-Akaya usebedo kuikoru mar konyo , chakre higa cha . Kamano kinda maru osejiwo jogi mathoth .
Koro aoro owetegi mondo pwoch mane wapuoyougo kuom wachno kik bed wach awacha . To adwaro ni mondo ubed moikore mana kaka asewacho ,
nikech kwabiro gi jo-Makedonia moko , mi wayudo ka ok uikoru , to mano dikuod wiwa kod wiu bende , bang’ pak mwasepakougo ahinya !
Mano emomiyo aseneno ni ber mondo aor owetego obi iru mokwongo , olos chon chiwo mane usesingoru ni ubiro golo . Kamano ka abiro to anayud ka oikore , kendo mano nonyis ni uchiwe maonge achune .
Ng’euru ni , ng’ama chwoyo manok , kayo manok , to ng’ama chwoyo mang’eny , kayo mang’eny .
Ng’ato ka ng’ato mondo ochiw kaka oseparo e chunye , ma ok ochune , kendo ma ok oywago ang’e , nikech jachiwo mamor ema Nyasaye ohero .
Nyasaye nyalo miyou gik moko duto mudwaro , kendo mokadho kanyo , mondo kinde duto ubed gi gik moromou , kod mago munyalo konyogo tije mabeyo duto ,
mana kaka Muma wacho niya , “ Ochiwo gige mabup , kopogo ni jochan . Ng’wonone osiko nyaka chieng’ . ”
Jal mamiyo jachwoyo kodhi , kendo chiwo chiemo michamo , biro miyou kodhi michwoyo , bende nomi gidongi , kendo nomed nyak mar timu mang’won .
Enomi udok jomwandu ahinya e gik moko duto , mondo ubed jong’wono ndalo duto , kendo mano nomi ji mang’eny goni Nyasaye erokamano nikech chiwou ma wamiyogi .
Tich ma watiyoni ok kel mana gik moko duto ma jo-Nyasaye dwaro kende , to obiro miyo ji medo goyo ni Nyasaye erokamano bende .
Chiwouni biro nyiso ni umako chik Nyasaye , kendo ni uhulo Wach Maber man kuom Kristo gi adiera , omiyo gibiro miyo Nyasaye duong’ , kendo ginipake nikech ng’wono ma utimonigi , kendo ni ji duto .
Kuom mano , gibiro neno kaka Nyasaye osebedonu mang’won ahinya , kendo gibiro lemonu gi hera maduong’ .
Wago ni Nyasaye erokamano kuom mich mare modhiero ji wacho !
An Paulo koro akwayou kuom muolo kod ng’wono mar Kristo mondo uwinja . An ma uwacho ni amuol ka an kodu , to ager ka an mabor kodu ,
akwayou ni kik umi abed mager kodu , ka abiro , nikech an gi adiera ni anyalo bedo mager ni joma paro ni watimo mana gik moko mag piny !
Adier wadak e pinyni , to lweny mwakedo ok en mar piny .
Bende gilweny ma wakedogo ok gin mag piny , to gin gilweny motegno mag Nyasaye , ma wamukogo kuonde mochiel motegno . Tiende ni , waketho mbaka manono ,
kod sunga mamon gi rieko mar Nyasaye . Waketo paro duto mag dhano e tuech mondo owinj Kristo .
Bende ka uselokoru chuth , to waikore kumo ji duto ma osetamore winjo wach .
Paruru ane gik ma osetimore . Ka ng’ato paro ni en ng’at Kristo , to mano ber , to kata kamano nyaka ong’e ni wan bende wan jo-Kristo mana kaka en .
Nyalo bet ni apakora moloyo kaka owinjore , kuom teko mane Ruoth omiyowa . To Ruoth nomiyowa tekono mondo wagerugo , to ok ni mondo wakethugo , omiyo ok ane wichkuot kuom timo kamano .
Kik upar ni atemo mana buogou gi barupena .
Ng’ato nyalo wacho niya , “ Paulo ndiko barupe mager , kendo ma oting’o weche mapek , to en owuon ka en kodwa to oyomyom , kendo ok ong’eyo wuoyo . ”
To joma wacho kamano nyaka par ni , kaka awacho e barupena ka aonge kodu , e kaka anatim ka an kodu !
Ok dwahedhre pimore gi joma ting’ore malo , kata wacho ni wachopo e rang’iny ma gintie . Joma pakore kendgi , kendo nyisore kendgi , gin joma onge gi rieko .
To wan ok wanyal pakore mokadho tong’wa . En tong’ mane Nyasaye owuon ema oketonwa , kendo un bende un ei tong’no ,
omiyo kwabiro iru Korintho , to ok wakadho tong’ , nikech wan ema ne wakwongo biro iru kwakelo Wach Maber man kuom Kristo .
Ok onego wapakre kuom tich ma jomoko osetiyo kuonde mokadho tong’wa , to wageno ni kaka yie maru medo bedo motegno , duong’ mwayudo e kindu bende biro medore ahinya , mak wakadho tong’wa .
Kamano wanyalo lando Wach Maber e pinje maboyo moyombo thuru , ka ok wapakore kuom gima osetim ei tong’ mar ng’at machielo .
Muma wacho niya , “ Ng’at madwaro sungore , to mondo osungre , mana nikech gik ma Ruoth osetimo . ”
Ng’at ma Ruoth pako ema iyiego . Ng’at ma pakore kende to onge tich .
Yieuru uhore mos , nikech adwaro bedo mofuo matin ! To ang’eyo ni useyie koda .
An gi nyiego kuomu , to en mana nyiek Nyasaye . Ne amiyo umako osiep gi Kristo , kendo ne adwaro terou ire kaka ng’ato tero nyako ngili ir chwore .
To aluor ni kaka thuol nowuondo Hawa gi riekone parou bende kamoro inyalo wuondo mi uwe hero Kristo kende gi chunyu duto .
Awacho kamano nikech ka ng’ato obiro ma lando wach Nyasaye machielo , ma ok Yesu mane walando wachne , kata ka oyudo roho machielo mopogore gi Roho mane uyudo , kata Wach Maber machielo gi mano mane uyudo , to mano kaka uyiego mana mapiyopiyo !
To ok apar ni an chien kata matin kuom joote muparo ni dongogo !
Nyalo bet ni ok alony kuom wuoyo , to rieko to an-go ! Mano e gima wasenyisou kinde duto e nyim ji duto .
Kane alandonu Wach Maber mar Nyasaye , ne ok akwayo chudo moro , to adok piny mondo ating’u malo . Koro kane atimo kamano to ne atimonu marach koso ?
Ooyo , kane an kodu katiyonu ne akwayo chudo kuom kanyakla mamoko mag jo-Kristo mana ka gima amayogi !
Bende kane achando gimoro ka an kodu , to ne ok akwayo ng’ato kuomu mondo okonya , to owete mane oa Makedonia nokelona gik moko duto mane achando . Ne aritora mondo kik achandu , kendo pod abiro ritora mana kamano .
Kaka an gi adiera mar Kristo , onge gima dimona pakora kuom wachni e piny Akaya duto .
Koso uparo ni ka awuoyo kamano , to mano nyiso ni ok aherou ? Ngang’ ! Nyasaye ong’eyo ni aherou .
To abiro dhi nyime ka atimo mana gima atimo sani , mondo kik awe thuolo ni joma dwaro pakore ni gin bende gin joote kaka wan .
Joma kamago gin joote mag miriambo , kendo jotich mawuondo ji kariasore ni gin joote mag Kristo .
To mano ok en gima bwogo ng’ato , nikech kata mana Satan bende riasore ni en malaika mar ler .
Omiyo ok en wach mabwogo ji ka jotichne bende oriasore ni jotich tim makare . To e giko giniyud gima owinjore gi timgi !
Awacho kendo ni kik ng’ato gal ni afuwo , to ka ugalo kamano , to ara kawauru ka ng’ama ofuwo , mondo an bende apakra matin nono .
To ng’euru ni ka apakora kama , to ok awuo ka ja-Kristo , to awuoyo mana ka gima an ng’ama ofuwo .
Ji mathoth pakore kuom gik ma gisetimo e piny ka , koro an to ang’o ma dimona pakora kamano ?
Un uwegi un joma riek , omiyo uyie ayiea gi weche joma ofuwo !
Ka ng’ato lokou wasumbe , kata chamou , kata yakou , kata kaworenu , kata thalo lembu , to uyie ayiea !
Ayie gi achaya ma uchayowago ni wan to wasebedo manyap , ma ok watimonu gik ma kamago ! Koro awuoyo ka ng’ama ofuwo , to ka ng’ato dwaro pakore nikech wach moro , ka an bende anyalo pakora .
Gipakore ni gin jo-Hibrania koso ? To donge an ja-Hibrania mana kaka gin ? Bende gipakore ni gin jo-Israel , to an ok an ja-Israel koso ? Kendo giwacho ni gin nyikwa Ibrahim , to an bende ok an nyakwar Ibrahim ?
Koso donge gipakore ni gin jotich Kristo ? An to an jatich Kristo moloyo gi . ( Ka awacho kamano , to awuoyo ka janeko ! ) Asetiyo tich matek , kendo asebedo e od tuech , bende osechwada , kendo aseneno masiche mag tho moloyo chandruok moro amora ma gin giseneno .
Jo-Yahudi nochwada kiboko piero adek gochiko , nyadibich .
Bende jo-Rumi nogoya gi ludhe didek , kendo ne ogoya gi kite dichiel . Yie nobarorena e nam nyadidek , kendo ne ariyo e chuny nam odiechieng’ gotieno .
E wuodhena mang’eny pile ne aneno masiche e aore , kendo nayudo thagruok kuom jomecho , kendo kuom jo-Yahudi wetena kod kuom joma ok jo-Yahudi . Bende ne aneno masiche e mier , gi thim , gi nembe , kendo kuomowete mag miriambo .
Ne atiyo matek , kendo ne achandora ma ok anyal nindo kuom kinde moko , bende kech ne okaya , kendo riyo ne oloya . Kuom ndalo mang’eny ne ok ayud chiemo , kendo koyo ne chama ka achando lewni ma arwaki .
To ewi mago duto , nitie ting’ mapek ma an-go pile mar paro kanyakla duto mag jo-Kristo .
Ka ng’ato nyap , to donge an bende abedo manyap kode , kendo ka ng’ato opodho modonjo e richo , to donge litna ?
Ka ochuna ni nyaka apakra to abiro pakora nikech weche manyiso nyawona .
Nyasaye ma Wuon Ruoth Yesu ma ipako nyaka chieng’ ema ong’eyo ni ok ariambi .
Neuru ! Kane an Damaski , jatelo manie bwo ruoth Aretas ne oketo jorit e dhoranga dala mondo omaka ,
to ne awuok gie otuch manie kor ohinga , kilora piny gi osera , mi atony e lwete !
Ochuna ni nyaka apakra , kata obedo ni ok kony gimoro kamano . To koro abiro wuoyo kuom fweny maseneno kod weche mopondo ma Ruoth oseelona .
Ang’eyo ja-Kristo moro mane oter e polo mar adek , higni apar gang’wen mokadho . ( Ok ang’eyo ka ringre ema ne oter kuno , kata ne oneno mana fweny . )
Awacho kendo ni ang’eyo ni ng’atno noter e Paradis . ( To ok ang’eyo kata gino notimore adier , kata ne en mana fweny . Nyasaye kende ema ong’eyo . )
Ng’at ma kamano ema nyalo miyo apakra , to ok abi pakora nikech an awuon , to mak mana ni abiro pakora kuom nyawona
To ka dabed ni adwaro pakora , to ok dabedo ng’ama ofuwo , nikech dawacho mana adiera . To ok anyal pakora , nimar ok adwar ni mondo ng’ato opaka moloyo gima oseneno katimo , kata ma owinjo ka awacho .
Emomiyo ne omiya kudho machwowo ringra , ma en jaote mar Satan , mondo omonja kik asungra , kata kik ating’ra malo nikech duong’ miwuoro mar gik mane Nyasaye ofwenyona .
Ne asayo Ruoth didek mondo ogol wachni kuoma ,
to nowachona niya , “ Mich ma amiyi kuom ng’wonona oromi , nikech kama nyawo nitie ema teko tiyoe moloo . ” Emomiyo amor ahinya pakora nikech nyawona , mondo teko mar Kristo odag kuoma .
Mano omiyo ayie nyawo , kata achaya , kata chandruok , kata sand , kata thagruok , nikech Kristo , nimar ka wanyap , to eka watek .
Atimora ka ng’ama ofuwo , to un ema usemiyo abedo kamano . Ne onego upwoya , nimar kata obedo ni ok an gimoro , to joote muparo ni dongogo ok oloya kata matin .
Ne anyisou ni an jaote maradier katimonu ranyisi gi honni kod tije madongodongo , ka adhil gi chandruok kod masiche .
Koro ere yo mane kanyakla mamoko mag jo-Kristo oloyougo , mak mana ni an awuon ema ne ok akwayou mondo ukonya ? Ka uneno ni mano en ketho , to ara yieuru ung’wonna kuom kethonano !
Koro aikora mondo abi iru e limbena mar adek , to pod ok nadwar mondo ukonya , nikech ok mwanduu ema adwaro , to adwaro mana un uwegi . Nyithindo ok onego ken ni jonywolgi , to jonywol ema keno ni nyithindgi .
An to ayie chiworanu gi mor , katiyonu gi tekra duto . To ka an aherou ahinya kamano , koro mano dimi uhera mana matin koso ?
Ung’eyo ni ne ok akwayou mondo ukonya , to pod ubiro wacho ni ne ahoyou , mi amakou gi rieko .
To joma ne aoro iru ne amiyo omayou gimoro koso ?
Adier , ne akwayo Tito mondo obi iru , kendo ne aore gi owadwa machielo cha . To Tito nomayou gimoro koso ? Donge wan gi Tito ne wawuotho gi Roho achiel , kendo e yo achiel ?
Kamoro uparo ni watemo doko joma beyo e nyimu kwandikonu wechegi duto ! Ooyo , wawuoyo mana e nyim Nyasaye , ka wan kuom Kristo . Osiepena , gik moko duto mwatimo , watimo mana ni mondo wagergo chunyu .
Aluor ni ka abiro to dipo ka anwang’o ka ok uchal kaka adwaro , kendo un bende dipo ka unwang’o ni ok achal kaka udwaro ! Aluor ni dhaw gi nyiego gi mirima gi ichlit gi ajara gi kuoth gi sunga kod koko nyalo betie .
Bende aluor ni ka abiro to Nyasacha dipo ka omiya bedo gi wichkuot e nyimu , mi dabed gi kuyo nikech joma thoth mane oketho , to otamore lokore kuom tim ma ok ler mane gisebedo ka gitimo , kaka terruok kod anjawo .
Koro abiro iru e limbena mar adek . Muma wacho ni weche duto nyaka ng’ere e nyim joneno adek kata ariyo .
E limbena mar ariyo kane an kodu , ne asiemo jogo mane osetimo richo , kendo ne asiemo ji mamoko bende . To koro anwoyonigi wachno ka aonge kodu , ni , ka abiro , to ok nawe mak akumogi .
Eka unung’e adier ni Kristo ema miya teko mar wuoyo . En ok onyap ka otiyo e kindu , to otiyo gi teko kuomu .
Adier ne oyie bedo manyap kigure , to koro ongima kuom teko mar Nyasaye . Wan bende wayie bedo manyap kode , to teko mar Nyasaye nomi wabed mangima kode mondo watinu .
Nonreuru pile mondo une ane ka un gi yie . Adier , ng’ireuru uwegi ! Donge ung’eyo ni Yesu Kristo nie iu , mak mana ka un joma orem ?
To ageno ni ung’eyo ni wan to ok warem .
Walamo Nyasaye ni mondo kik udonji e richo . To ok walem kamano ni mondo wanyisgo ni wan kare , to mana ni mondo utim gik mabeyo , kata obedo ni wachalo joma orem kamano .
Ok wanyal timo gimoro ma digeng’ adiera , to mana makonyo adiera .
To wamor ka wanyap , to un utek . Chutho gima walemone en ni mondo ubed joma kare e yore duto .
Mano emomiyo andiko wechegi ka aonge kodu , ni mondo ka abiro , to kik abed mager katiyo gi teko mane Ruoth omiya , ma en teko mar gerou , to ok mar kethou .
Koro oritu owetena ! Temuru mondo ubed joma kare , kuwinjo wechena . Beduru gi winjruok , kendo gi kue , eka Nyasach hera kod kue nobed kodu .
Yogreuru gi mos mar jo-Nyasaye . Jo-Nyasaye duto omosou .
Ng’wono mar Ruoth Yesu Kristo , gi hera mar Nyasaye , gi achiel ma wan-go kuom Roho Maler obed kodu uduto .
An Paulo kaachiel gi owete duto ma wan-go wandikonu un kanyakla mar jo-Kristo man Galatia . An Paulo , andiko kaka jaote ma ok teko mar dhano ema oketo , nikech onge ng’ama ne oketa jaote , to mana Yesu Kristo , gi Nyasaye Wuoro mane ochiere oa kuom joma otho ema ne oketa .
Ng’wono gi kue moa kuom Nyasaye wuoro gi Ruodhwa Yesu Kristo obed kodu .
Ruodhwa Yesu Kristo ema ne ochiwore owuon nikech richowa , mondo oreswa e piny marach ma kawuononi , koyie timo kaka Nyasaye Wuonwa dwaro .
Duong’ obed ni Nyasaye nyaka chieng’ . Amin .
Awuoro kaka uselokoru piyopiyo uweyo Nyasaye mane oluongou kuom ng’wono mar Kristo , kendo koro uluwo Wach Maber machielo mopogore .
To chutho onge Wach Maber moro machielo , to nitie jomoko machandou katemo loko Wach Maber mar Kristo obed gimoro nono .
To kata ka ng’ato dipuonju Wach Maber machielo ma ok mano mane wapuonjou , bed ni en wan , kata mana malaika mar polo , to Nyasaye mondo okuong’e .
Kaka ne wawacho chon , e kaka amedo wacho ni , ka ng’ato opuonjou Wach Maber machielo mopogore gi mane uyudo , to Nyasaye mondo okuong’e .
Koso uparo ni mano nenore ka gima adwaro ni mondo abed malong’o e nyim dhano ? Ooyo , adwaro bedo malong’o e nyim Nyasaye ! Koso uparo ni adwaro mondo dhano ema obed mamor koda ? To ka da bed ni pod atemo timo kamano , to da ok abedo jatich Kristo .
Owetena , adwaro ni mondo ung’e ni Wach Maber ma alando ok owuok kuom dhano .
Adier , ne ok ayude kuom dhano , bende onge ng’ama ne opuonjago , to Yesu Kristo owuon ema ne ofwenyonago .
Nyaka bed ni usewinjo kaka timna ne chalo kane pod aluwo dini mar jo-Yahudi . Ung’eyo kaka ne asando kanyakla mar joma oyie kuom Nyasaye malit , katemo matek mondo atiekgi chuth ,
kendo kaka ne aloyo mbesena mathoth ma jo-Yahudi e tich dini mar jo-Yahudi , kaketo chunya e tich kwerewa .
To Nyasaye , mane owala kane pok onywola , ne oluonga kuom ng’wonone mondo atine . Kuom mano , e kinde mane oneno ni ber
mondo ofwenyna Wuode aland Wachne Maber ni joma ok jo-Yahudi , to ne ok apenjo dhano gima onego atim .
Bende ne ok adhi kata mana Jerusalem ir jogo mane okwongona bedo joote , to mokwongo ne adhi e piny Arabia , eka bang’e nadok Damaski .
To kata bang’ higni adek , kane adhi Jerusalem mondo ane Petro , mi abet kode kuom ndalo apar gabich ,
to ne ok aneno joote mamoko , mak mana ong’Jakobo ma owadgi Ruoth .
Akuong’ora e nyim Nyasaye , ni weche ma andikonugi gin adier !
Bang’e ne adhi e gwenge moko mag Siria gi Kilikia .
E ndalogo kanyakla mag jo-Kristo man Judea ne pok ong’eya gi kita ,
to ne giwinjo mana ka ji wacho ni , “ Jal mane sandowa , tinde lando Wach Maber mane otemo mondo otieki ! ”
Kuom mano ne gimiyo Nyasaye duong’ nikech an .
Bang’ higni apar gang’wen , ne achako adok Jerusalem , ka wan gi Barnaba , kendo Tito bende ne wadhigo .
Ne adhi nikech Nyasaye nonyisa ni mondo adhi , mi achokora gi jodong kanyakla mar jo-Kristo kar kendgi , kendo nanyisogi Wach Maber ma alando ni joma ok jo-Yahudi , nimar ne ok adwar ni mondo tich mane asebedo ka atiyo , kata mapod atiyo , obed kayiem nono .
To kata mana Tito mane jawuodha ne ok ochun mondo oter nyangu , kata obedo ni ne ok en ja-Yahudi kamano .
To mak mana jomoko mane obiro kanyo kawuondore ni gin owete , ema ne dwaro ni mondo otere nyangu . Jogo ne obiro ling’ling’ mondo ocher ane ni thuolo manade ma wan-go kuom bedo jo-Kristo , nikech ne gidwaro lokowa wasumbni .
To ne ok wayie winjo wachgi kata matin , mondo adiera mar Injili kik lalnu .
To jogo mane onenore ka jotelo ne ok omiya wach moro manyien . ( Awacho ni ne ginenore ka jotelo , nikech ok adewo gima gin , nimar Nyasaye ok odewo nenruok maoko mar dhano . )
Kar kelo wach moro manyien , to ne gineno ni Nyasaye osemiya tich lando Injili ni joma ok jo-Yahudi , mana kaka nomiyo Petro tich lando Injili ni jo-Yahudi .
Ne giyie ni Nyasaye mane omiyo Petro teko mar bedo jaote ni jo-Yahudi , ema bende ne omiya teko mar bedo jaote ni joma ok jo-Yahudi .
Kuom mano , Jakobo gi Petro kod Johana , ma ji oyiego ni jotelo mag kanyakla mar jo-Kristo , nong’eyo mich mane Nyasaye osemiya kuom ng’wonone , mi gimako lwet Barnaba kod lweta kaka ranyisi ni wariwore kodgi e tich . Ne wawinjore waduto ni wan wadhi ir joma ok jo-Yahudi to gin gidhi ir jo-Yahudi .
To ne gidwaro mana ni mondo wapar jochan , ma en gima an bende ne aseketo chunya ahinya mondo atim .
To kane Petro obiro Antiokia , ne akwere mana e wang’e , nikech kethone ne nenore ratiro .
Ne othoro chiemo gi owete ma ok jo-Yahudi , kane pok jomoko moa kuom Jakobo obiro , to kane jogo obiro , to nong’wony moweyogi , nikech noluoro joma ne dwaro mondo oter joma ok jo-Yahudi nyangu .
Jo-Yahudi moko mane ni kuno bende noriwore kode e ndhogruok ma kamano , mi kata mana Barnaba bende ne ndhogruokgino oywayo !
To kane aneno ni timgino ok oluwore gi adiera mar Injili , ne awacho ni Petro e nyimgi duto niya , “ In , in ja-Yahudi , to iluwo tim joma ok jo-Yahudi , koro marang’o ichuno joma ok jo-Yahudi mondo olu tim jo-Yahudi ? ”
Chutho , wan wawegi nonywolwa jo-Yahudi , kendo ok wan joogendini mamoko ma joricho .
To kata kamano , wang’eyo ni mako Chik Musa ok nyal miyo ng’ato bed e winjruok gi Nyasaye , to mana yie kuom Yesu Kristo ema miyo ng’ato bedo e winjruok gi Nyasaye . Wan bende waseyie kuom Kristo Yesu , mondo wabed e winjruok gi Nyasaye kuom yie , to ok kuom mako Chik , nimar Muma wacho ni , “ Onge ng’ama nyalo bet e winjruok gi Nyasaye kuom mako Chik . ”
To ka wadwaro ni mondo wabed e winjruok gi Nyasaye kuom Kristo , to eka pod iyudo ni wan joricho mana kaka joma ok jo-Yahudi , koro uparo ni mano nyiso Kristo konyo tich richo koso ?
Ng’ang’ ! Ka achako luwo yor Chik ma en yo ma aseweyo chuth ni onge gi tich , to mano nyiso ni an jaketh Chik !
Korka Chik to an ng’ama otho , ma Chik owuon ema onego , mondo obed mangima ni Nyasaye . Ne ogura gi Kristo e msalape ,
mi koro ok an ema angima , to Kristo ema ngima e iya , kendo ngima ma koro an-goni , an-go mana nikech yie ma ayiego kuom Wuod Nyasaye , mane ohera , mi ochiwo ngimane nikech an .
Ok adwar miyo mich ma Nyasaye ochiwo kuom ng’wonone obed kayiem nono . To ka en adier ni mako Chik ema miyo ng’ato bedo e winjruok gi Nyasaye , to kara Kristo notho kayiem nono !
Yaye , un jo-Galatia mofuwogi ! Ng’ano moseirou , un mane onyisu wach tho Yesu ratiro , mana ka gima ogure e msalaba e wang’u kunenoni ?
Dwokauru ane wach achielni : Uparo ni ne uyudo Roho nikech ne urito Chik , koso nikech ne uyie Wach Maber mane olandnu ?
Bende en adier ni ufuwo kamano ? Ne uchako ngimau manyien kuom Roho mar Nyasaye , to koro uparo ni unyalo miyo ngimano bedo malong’o chuth gi tekou uwegi koso ?
Gik madongo duto mane otimorenugi osebet kayiem nono koso ? Ooyo , ok apar ni mano nyalo bedo kamano !
Uparo ni Nyasaye chiwonu Rohone mogundho , kendo timo honni madongo e kindu , nikech umako Chik , koso nikech uyie Wach Maber mane uwinjo ?
Muma wacho niya , “ Ibrahim noyie kuom Nyasaye , mi yieneno ema ne omiyo Nyasaye okwane ni en ng’ama kare . ”
Kuom mano , nyaka ung’eni joma oyie e nyithind Ibrahim maradier .
Muma wuoyo kuom Ibrahim niya , “ Kuomi ema Nyasaye nogwedhie ogendini duto mag piny . ” Kamano ne onyise Wach Maber chon ni Nyasaye nomi joma ok jo-Yahudi bed e winjruok kode kuom yie .
Omiyo kaka Ibrahim noyie , mi oguedhe , e kaka ji duto moyie bende oguedhi .
To jogo moyiengore kuom rito Chik kaka gima miyo gibedo e winjruok gi Nyasaye nie bwo kuong’ , nikech Muma wacho niya , “ Okuong’ ng’ato ang’ata ma ok osiko omako weche duto mondiki e kitap Chik ! ”
Ong’ere malong’o ni onge ng’ama Chik miyo obet e winjruok gi Nyasaye , nimar Muma wacho bende ni , “ Ng’at ma obedo e winjruok gi Nyasaye nikech oyie ema nobed mangima . ”
To Chik ok otenore kuom yie ngang’ , nikech Muma wacho niya , “ Ng’ama otimo gik ma Chik dwaro ema nobed mangima kuom Chik . ”
To Kristo nowarowa kuom kuong’ ma Chik kelo , kane odoko ng’ama okuong’ nikech wan , nimar Muma wacho niya , “ Okuong’ ng’ato ang’ata ma olier e yath . ”
Gigo notimore kamano mondo gueth mane Nyasaye osingore ni Ibrahim obi ni joma ok jo-Yahudi kuom Kristo Yesu , kendo mondo wayud Roho mane Nyasaye osingore ni nochiw ni joma oyie .
Owetena , weuru amiue ranyisi mar gima timore pilepile . Ka ji ariyo otimo winjruok mi osingore , to onge ng’ama nyalo ketho winjruokgino , kata medoe wach moro , kata obedo ni en mana winjruok mae kind dhano gi dhano kamano .
To Muma wacho ni Nyasaye notimo singruok gi Ibrahim kendo gi nyakware . Ok owacho ni , gi nyikwaye , tiende ni , ji mang’eny , to owacho ni , gi nyakware , tiende ni , ng’at achiel kende , ma en Kristo .
Tiend gima awacho e ma : Nyasaye notimo winjruok , mi osingore ni norit winjruokno . Kuom mano , Chik mane obiro bang’ higni mia ang’wen gi piero adek ok nyal ketho winjruokno , kendo mi singruok mane Nyasaye otimo bed kayiem nono ,
nikech ka gik ma Nyasaye chiwo iyudo mana kuom Chik , to kara koro ok yudgi kuom singruok . To wang’eyo ni Nyasaye nochiwo michne ni Ibrahim e yor singruok .
Koro ere gima omiyo oket Chik Musa ? Nokete mondo onyis ketho , kendo mana ni mondo obedie nyaka chop nyakwar Ibrahim mane otimne singruok bi . To bende kane Nyasaye ooro Chik Musa , nomiyo malaika mondo okel , mi malaika nokete e lwet jaote ,
to kane Nyasaye omiyo Ibrahim singruok , to notiyo kende , maonge jaote .
To Chik mon gi singruok mar Nyasaye koso ? Ooyo , ok kamano , nikech ka dine bed ni chik moro nyalo kelo ngima , to kara dhano dobet e winjruok gi Nyasaye kuom chik .
To Muma osewacho ni piny duto nie bwo loch mar richo , mondo singruok motenore kuom yie kuom Kristo omi mana joma oyie .
Kane pok ndalo mar yie obiro , to ne wasiko kotuewa e bwo Chik , nyaka chop ne oelnwa yie mane onego bino .
Kamano Chik nokelonwa jarit , nyaka Kristo nobiro mondo omi wabed e winjruok gi Nyasaye kuom yie .
To koro ka yie osebiro , to tich jarit orumo ,
nimar kuom yie uduto un nyithind Nyasaye kuom Yesu Kristo .
Kuom mano onge pogruok e kind jo-Yahudi , kata e kind wasumbini gi joma ni thuolo , kata e kind chwo gi mon , nikech uduto un achiel kuom Kristo .
To ka un jo-Kristo , to kara un nyikwa Ibrahim , kendo unuyud mich mane Nyasaye osingore .
Tiend gima awacho e ma : Wuowi nyalo bedo jacham gikeni duto mag wuon mare , to ka pod en nyathi , to oonge pogruok gi misumba ,
nikech pod en e bwo joma rite gi joma ochung’ne nyaka chop kinde mane wuon mare oketo .
Kamano wan bende , kane pod wan nyithindo , ne oketwa wasumbini mag timbe machon mag piny .
To kane ndalo mowinjore ochopo , Nyasaye nooro Wuode owuon . Wuodeno , dhako ema nonywolo , mi odak e bwo Chik Musa ,
mondo owar joma nie bwo Chik , eka wabed yawuot Nyasaye .
To Nyasaye ne dwaro nyisou ni un yawuote , omiyo nooro Roho mar Wuode e chunywa . En Roho maywak ni , “ Baba ! Wuora ! ”
Kuom mano , koro ok in misumba , to in wuowi . To kaka in wuod Nyasaye , en owuon obiro miyo ichamo gikeni mokano ni yawuote .
E kinde machon ne ok ung’eyo Nyasaye , omiyo ne un wasumbini mag gik moko ma ok nyiseche kata matin .
To koro kaka ung’eyo Nyasaye , ( to moloyo onego awachi ni koro kaka Nyasaye ong’eyou , ) ere kaka udok e timbe machon mag piny , manyap kendo modhiergo , mondo uchak ubed wasumbgi kendo ?
Ka urito ndalo gi dueye gi higni kamano ,
to umiya luoro ni mita dipo kane atiyonu kayiem nono !
Owetena , akwayou ni mondo ubed ka an , nikech an bende asebedo mana machal kodu , kendo pok utimona gimoro marach .
To ung’eyo ni e limbena mokwongo , tuo mane atuogo ema ne omiyo adong’ , mi alandonu Injili .
To kata obedo ni ne atuo kamano , to ne ok uchaya , kendo ne ok udaga , to ne urwaka mana ka gima urwako malaika , kata ka gima urwako Kristo Yesu .
Tinde to ere mor mane un-go cha ? Awacho adier ni ang’eyo ni ka dine unyalo , to dine ugolo wengeu oko mi umiya .
To koro asedoko jasiku nikech awachonu adiera koso ?
Jomokogo to hoyou ka miyou duong’ to chunyi ok ber kodu . Gidwaro mana ni mondo gipogu koda ,
mondo un bende umigi duong’ kuom wach maber , to ok mana ni ka an kodu kende .
Nyithinda , awinjo rem mana ka dhako ma muoch kayo , mondo anyuolu kendo , nyaka chop chue Kristo e iu .
Mano kaka agombo ni mondo abed kodu koro , mondo ang’e gima dawachnu , nimar adhier nono nikech un !
Adwaro penjo joma dwaro bedo e bwo Chik ka gisewinjo gima Chik wacho ?
Donge owacho ni Ibrahim ne nigi yawuowi ariyo ? Achiel ne wuod dhako ma misumba , to machielo ne wuod dhako man thuolo .
Wuod dhako ma misumbano nonywol kuom dwaro mar dhano , to wuod dhako man thuolo nonywol mondo singruok mar Nyasaye ochopi .
To wachno nigi tiende mopondo kama : Mon ariyogo ochung’ kar singruok ariyo . Hagar en dhako mane onywolo nyithinde e tich misumba , kendo ochung’ kar singruok mane otim e got Sinai ,
ma en got manie piny Arabia . Kamano Hagar ochung’ kar Jerusalem ma ndalogi , manie tich misumba gi joge duto ,
To dhako man thuolo ochung’ kar Jerusalem manie polo , kendo en e minwa ,
mana kaka Muma wacho niya , “ In dhako ma migumba mane ok onywol , bed mamor ! Ting’ dwondi ikog gi mor , in mane muoch ok okayi , nikech dhako ma chwore oweyo nobed gi nyithindo mang’eny , moloyo dhako modak gi chwore . ”
Koro owetena , un nyithind Nyasaye kuom singruokne , mana kaka Isaka nobet .
E kindeno , wuowi mane onywol kuom dwaro mar dhano ne osando jal mane onywol kuom Roho mar Nyasaye , kendo kamano e kaka obet e ndalogi .
To ere gima Muma wacho ? Owacho niya , “ Riemb dhako ma misumba gi wuode , nikech wuod dhako ma misumba ok nocham mwandu gi wuod dhako man thuolo . ”
Kuom mano , owetena , ok wan nyithind dhako ma misumba , to wan nyithind dhako man thuolo .
Kristo nogonyowa mondo wabed joma ni thuolo . Omiyo chung’uru motegno , mondo kik uyie chak rwak ng’utu e jok mar bedo misumba kendo .
An Paulo awachonu ni , ka oteru nyangu , to Kristo ok nokonyu kata matin .
Achako awacho kendo ni , ng’ato ka ng’ato moter nyangu nigi gowi mar mako Chik Musa duto te .
Ka udwaro mondo ubed e winjruok gi Nyasaye kuom mako Chik , to usepogoru gi Kristo , kendo usea kuom ng’wono mar Nyasaye .
Wan to Roho ema miyo wageno ni ibiro miyo wabedo e winjruok gi Nyasaye kuom yie ,
nimar ka wan kuom Kristo Yesu , to bedo moter nyangu , kata bedo ma ok oter nyangu , ok kony gimoro , to gimoro achiel kende madwarore en mana yie matiyo kuom hera .
Ne onwang’o uchako maber . Ng’ano mane otamou mondo kik uwinj adiera ? Ere kaka ne osemou ?
Sem ma kamano ne ok oa kuom Nyasaye ma luongou !
Paruru ngero mawacho ni , thowi matin kuodo mogo duto modwal .
An gi geno kuomu kuom Ruoth ni ok nurwak paro moro mayore , to ng’ato ang’ata machando parou noyud kum kuom Nyasaye , bed ni en ng’ama nade !
Owetena , ka en adier ni pod apuonjo ni nyaka ter ji nyangu , to ere gima omiyo pod isanda ? Ka da bed ni en adier ni pod apuonjo ni nyaka ter ji nyangu , to kara puonj ma apuonjogo wach msalap Yesu da ok ochwanyo ji !
To joma chando parou onego odhi mondo orore !
To un owetena , noluongu mondo ubed thuolo , to kik uwe mondo thuolo ma un-gono mi utim gimoro amora mudwaro , to ng’ato ka ng’ato kuomu mondo okony wadgi kuom hera ,
nikech chik duto ichopo e wach achiel niya , “ Her wadu kaka iherori iwuon . ”
To ka ukaru kendo ukidhoru kendu mana ka ondiegi , to nyaka utang’ , nono to utiekoru pep !
To gima awachonu e ma : Wuothuru kuom Roho , eka ok unutim gik ma ngima mar dhano gombo ,
nikech gombo mar ngima dhano kedo gi dwaro mar Roho , kendo dwaro mar Roho kedo gi gombo mar ngima dhano . Gik moko ariyogo monre , omiyo ok unyal timo gik mudwaro timo .
To ka Roho otelonu , to ok un e bwo Chik .
Timbe mag ngima dhano nenore ratiro . Gin terruok , tim ma ok ler , anjawo ,
lamo nyiseche manono , jwok , sigu , dhaw , nyiego , mirima , ichlit , miero , pogruok e kanyakla ,
gombo , mer , dwanyruok , kod gik moko machal kamago . To asiemou , kaka nasiemou chon ni , joma timo gik ma kamago ok noyud gueth mar Loch Nyasaye .
To gik ma Roho nyago gin : hera , mor , kue , horuok , ng’wono , ber , bedo jaadiera ,
muolo , kod ritruok . Onge chik makwedo gik ma kamago .
Joma oyie kuom Kristo Yesu oseguro gombo mag ngima mar dhano kod herane marach e msalaba .
Ka wabedo mangima kuom Roho , to ber mondo wawuothuru bende kuom Roho .
Waweuru wuorruok , kendo kik wakwinyre , bende kik ng’ato tim nyiego gi wadgi .
Owetena , kata ka oyud ng’ato rando katimo gimoro marach , to un ma uwuotho kuom Roho nyaka utem mondo urieye gi chuny mamuol , kuritoru mondo un bende kik udonj e tem ma kamano .
Kawuru ting’ mag jowadu , nikech kutimo kamano to uchopo chik mar Kristo .
Ka ng’ato galo ni en gimoro , ka ok en gimoro , to owuondore owuon .
To ng’ato ka ng’ato mondo onon tije owuon , ma ok odewo gima ng’ato machielo osetimo ,
nimar ng’ato ka ng’ato nigi ting’ne owuon .
Ber mondo ng’at ma ipuonjo wach Kristo okony japuonjne , kopogone gik mabeyo duto ma en-go .
Kik uwuondru , nikech ok unyal wuondo Nyasaye ! To ng’euru ni ng’ato ka ng’ato noka mana gima ochwoyo .
Ng’at ma ochuoyo kuom gombo mag ngima dhano , noka tho kuom ngima mar dhano , to ng’ama ochuoyo kuom Roho , noka ngima mochwere kuom Roho .
Kuom mano , kik waol gi timo gik mabeyo , nikech ka ok wanyosore , to wanake , ka ndalo , ka ndalo ogik .
Emomiyo , kinde moro amora mwayudoe thuolo , to ber mondo watim ni ji duto maber , to moloyo ni jogo ma owetewa kuom yie .
Neyeuru kaka andikonu awuon gi nukta madongo !
Jogo madwaro doko malong’o kapakore kuom tim ringruok , e joma temo chunou mondo oteru nyangu . To gitimo kamano mana ni mondo kik giyud sand ma digiyudo ka gilando wach msalap Kristo .
To kata mana jogo moramo ni nyaka ter ji nyangu ok mak Chik , to gidwaro ni mondo oteru nyangu mana ni mondo gipakre kuom gima otim e ringreu .
An to ok anyal pakora kuom gimoro mak mana kuom msalap Ruodhwa Yesu Kristo , mosemiyo piny ochalona ka gima ogur e msalaba , kendo ma osemiyo an bende achalo ni piny ka ng’ama ogur e msalaba .
Kata ka oter ng’ato nyangu , kata ka ok oter , to mano ok gimoro , to gima dwarore en mana ni mondo ng’ato ochue chwech manyien .
Kue gi ng’wono obed kod ji duto maluwo chikni , tiende ni jo-Israel maradier mar Nyasaye .
Nyaka a kawuono , kik ng’ato chak chanda , nimar mbelni ma an-go e ringra nyiso ni an misumba Yesu .
Owetena , ng’wono mar Ruodhwa Yesu Kristo obed kodu . Amin .
An Paulo , jaote mar Yesu Kristo kuom dwaro mar Nyasaye , andikonu un jo-Nyasaye man Efeso , ma un joma oyie kuom Kristo Yesu .
Ng’wono gi kue moa kuom Nyasaye Wuonwa gi Ruoth Yesu Kristo , obed kodu .
Wagouru erokamano ni Nyasaye ma wuon Ruodhwa Yesu Kristo , nimar oseguedhowa , wan ma wan kuom Kristo , komiyowa mich duto mag Roho moa e polo .
Kuom herane , noyierowa kuom Kristo kapok ochue piny , mondo wabed maler kendo maonge mbala e nyime .
Nowalowa chon mondo wadok yawuote kuom Yesu Kristo , nikech mano e kaka ne odwaro , kendo omorgo .
Ne otimo kamano mondo ji opak ng’wonone man gi duong’ mane otimonwa kuom Wuode mohero .
Nyasaye oseweyonwa richowa , kendo osewarowa nikech tho mar Kristo . Mano kaka mich
ma Nyasaye oseolo kuomwa kuom ng’wonone ogundho ! Kuom riekone gi ng’eyone ,
oseelonwa dwarone mopondo , tiende ni oseelonwa gik mane ochano chon kuom ng’wonone , mondo otim kuom Kristo ka ndalo ogik kare .
Osechano mondo oriw gik moko duto manie polo kod manie piny obed e achiel kuom Kristo .
Nyasaye , mochano gik moko duto mondo obed kaka odwaro nyaka a chakruok , noyierowa wan jo-Yahudi mondo wabed joge owuon kuom Kristo .
Notimo kamano mondo wan jo-Yahudi mane wakuongonu geno kuom Kristo , un joma ok jo-Yahudi , wami ji opak duong’ne maler .
Kamano e kaka un joma ok jo-Yahudi bende ne uwinjo wach mar adiera , ma en Wach Maber mane okelonu warruok , mi uyie kuom Kristo , kendo Nyasaye nomiyou Roho Maler mane osingore ni nomiu , kaka ranyisi ni un joge .
Roho e singo ma nyiso ni wananwang’ gik ma Nyasaye osesingore ni nomi joge , kendo omiyo wabedo gi adier ni Nyasaye nowar joge chuth , mondo ji opak duong’ne maler .
Mano emomiyo kane awinjo wach yie ma un-go kuom Ruoth Yesu , kod hera muherogo jo-Nyasaye duto ,
ne achako goyo ni Nyasaye erokamano nikech un , bende pok aweyo timo kamano . Alemonu
ka akwayo Wuoro ma wuon duong’ duto , kendo ma Nyasach Ruodhwa Yesu Kristo , mondo omiu Roho makelonu rieko kendo fwenyonu gik moko mondo ung’eye .
Akwayo ni chunyu oyawre mondo ung’e gima ugeno moseluongoue kendo ung’e kaka guethne mosesingore ni nomi joge ogundho ,
bende mondo ung’e teko maduong’ matiyo kuomwa , wan joma oyie kuome . Mano e teko maduong’
mane otiyogo kochiero Kristo oa kuom joma otho , mi oketo e bade korachwich e polo .
Kristo nigi loch kuno kuom ruodhi mag polo duto , kendo kuom teko duto , gi loch duto , gi duong’ duto , kod nying moro amora minyalo luongi , ok e pinyni kende , to e piny mabiro bende .
Nyasaye noketo gik moko duto e teko Kristo , kendo nomiyo Kristo obedo wi kanisa , ma en kanyakla mar ji duto moyie kuom Kristo .
Kanyakla mar joma oyie kuom Kristo en ringre Kristo , kendo ka ringruok oriwore gi wich , to Jal mamiyo gik moko duto chopo kare , bende chopo kare en owuon !
Chon ne un joma otho nikech kethou kod richou .
E ndalogo , yore richo ema ne uwuothoe , kuluwo timbe mag pinyni . Ne uwinjo wach ruodh teko mar kind polo gi piny , ma en chuny ma koro tiyo kuom joma otamore yie kuom Nyasaye .
Chutho waduto ne wachal kodgi , kane watimo gik ma ngima mar dhano gombo , kendo watimo gimoro amora ma ringrewa gi parowa dwaro . Kamano wan bende ne onego Nyasaye kumwa gi mirimbe nikech timbewa , mana kaka obiro kumo jomoko .
To Nyasaye noherowa ahinya , omiyo nonyisowa kaka ng’wonone ogundho ,
nimar kata obedo ni ne wan joma otho kamano nikech richowa , to nomiyo wadoko mangima kaachiel gi Kristo . Ng’wonone ema omiyo oseresou !
Adier , nochierowa kaachiel gi Kristo Yesu , kendo nomiyo wabedo kaachiel kode e polo .
Notimo kamano mondo onyisgo tienge duto mabiro mwandu mogundho mar ng’wonone mane omiyowa kuom hera maduong’ mane oherowago kuom Kristo Yesu .
Ne uyie kuome mi oresou mana kuom ng’wonone , to ok kuom gik mane utimo un uwegi . En mana mich mar Nyasaye !
Ne ok owaru nikech gimoro amora ma usetimo , omiyo kik ng’ato pakre .
Wan chuech manyien mar Nyasaye . Nochueyowa kuom Kristo Yesu mondo wabed joma timo timbe mabeyo , mane Nyasaye owuon oikonwa mondo watim .
Paruru ni ne un joma ok jo-Yahudi kuom anywola . Chutho , jogo mong’ere kaka joma oter nyangu nikech gima otim gi lwedo e ringregi , ne luongou ni joma ok oter nyangu .
Bende paruru ni e kindego ne uonge gi Mesia . Ne ok un e kanyakla mar oganda jo-Israel . Kamano ne ok un kuom joma Nyasaye otimogo winjruok , kosingore ni obiro guedhogi , kendo ne udak e pinyni ka uonge gi geno , kendo ka uonge gi Nyasaye .
To koro kuom Kristo Yesu , un ma yande un mabor , osekelu machiegni kuom tho mar Kristo .
Kristo owuon e kue marwa , nikech oseriwo jo-Yahudi gi joma ok jo-Yahudi odoko oganda achiel . Kuom chiwo ringre owuon , osemuko ohinga mar sigu mane opogowa ,
kendo osetieko Chik Musa gi wechene duto . Osetimo mago duto mondo oriw ogendini ariyo obed achiel kuome , mondo kue obedie .
Ne otho e msalaba mondo otiek sigu mae kindwa , kendo otimwa ringruok achiel kuom Nyasaye .
Ne obiro molando Wach Maber mar kue ni un joma ok jo-Yahudi mane ni mabor gi Nyasaye , kendo ni jo-Yahudi mane ni machiegni kode .
Kuom Kristo ema wan waduto , wanie gi thuolo mar dhiyo e nyim Wuoro kuom Roho achiel .
Emomiyo koro ok un welo kata jodak to un e oganda achiel gi jo-Nyasaye , kendo un jood Nyasaye .
Un bende osegeru ewi mise mane joote kod johul wach moa kuom Nyasaye oketo , ka Kristo owuon ema obedo kidi motegno moriwo kor ot .
Kimedo gero ot , to en ema omako ot duto , komiyo obet Hekalu maler kuom Ruoth .
Un bende igerou kuome kaachiel kodwa mondo ubed kar dak mar Nyasaye kuom Roho .
Mano emomiyo an Paulo , ng’at motue mar Kristo Yesu nikech un joma ok jo-Yahudi , agoyo chonga piny mondo alem .
Ang’eyo ni usewinjo kaka Nyasaye osemiya tich mar landonu Wach Maber kuom ng’wonone ,
kendo kaka nofwenyona wach moro mopondo mane osechano chon . ( Asendiko matin kuom wachni ,
kendo ka usomo gima asendiko , to unyalo neno ni ang’eyo wach mane opondo man kuom Kristo . )
E ndalo machon , ne ok nyis ji wach mopondono , to koro Nyasaye oseele gi teko mar Roho ni jootene maler kod johul wach .
To wach mopondono en ni , kaluwore gi Wach Maber , to joma ok jo-Yahudi , chamo gikeni kodwa wan jo-Yahudi , kendo gin ringruok achiel kodwa , bende giriwore kodwa e singruok mane Nyasaye ochopo kuom Kristo Yesu .
Nyasaye noketa jatich Wach Maber kuom mich mar ng’wonone mane omiya kuom tekone .
An e ng’ama tinie ahinya moloyo jo-Nyasaye duto , to Nyasaye notimona ng’wono , momiya tich mar lando ni joma ok jo-Yahudi Wach Maber mar mwandu mogundho mar Kristo .
Bende nomiya tich mar miyo ji duto ng’eyo kaka weche mopondo mag Nyasaye tiyo . Nyaka nene , Nyasaye ma Jachuech gik moko duto nopando wachne ni tienge machon duto ,
mondo koro kuom kanyakla mar jo-Kristo , omi joloch gi weg teko manie polo ong’e riekone mathoth mopogore opogore .
Nyasaye notimo kamano kuom Kristo Yesu Ruodhwa , kaluwore gi dwarone mane osechano nyaka nene ni notim .
Ka wan e achiel gi Kristo , kendo kwayie kuome , to wan gi thuolo mar sudo ir Nyasaye gi chir mondo walos kode .
Emomiyo akwayou mondo kik chunyu nyosre kisanda nikech un . Chutho , sandruoknano kelonu mana duong’ !
Kaka nawacho ni adwaro goyo chonga piny mondo alem , to koro agoyo chonga kalamo Wuoro ,
mamiyo dhoudi duto mae polo kod mae piny ng’eyo tiend gima bedo wuoro en .
Akwayo Nyasaye kuom duong’ne mang’ongo mondo omiu teko e chunyu maiye kuom Roho mare ,
kendo mondo Kristo olos kar dakne e chunyu kuom yie . Akwaye bende mondo umoki kendo ugurru e hera ,
mondo un , kaachiel gi jo-Nyasaye duto , ung’e hera mar Kristo , ma lachne , gi borne , kod borne modhi malo , kod tutne ok nyal ng’ere .
Adier , akwayo mondo ung’e herane modhiero rieko duto ng’eyo , mondo Nyasaye opong’ chunyu chuth gi gik moko duto momiyo ubedo kaka en .
Duong’ obed ni Nyasaye , manyalo timonwa gik moko duto moloyo kaka wakwayo kata kaka waparo , kuom tekone matiyo kuomwa .
Ee , duong’ obedne e kanyakla mar jo-Kristo , kendo kuom Kristo Yesu e tienge duto nyaka chieng’ . Amin .
Emomiyo , an ng’at motue nikech Ruoth , akwayou ni mondo uwuoth mowinjore gi luong mane Nyasaye oluongougo .
Pile kik ubed joma sungore , to beduru mamuol , kendo horeuru mos , bende nyisuru hera ma uherorugo kuom weyo ni joweteu kethogi .
Temuru kaka unyalo mondo urit winjruok ma Roho osemiyou , kuom kue moriwou kaachiel .
Nitie ringruok achiel gi Roho achiel , mana kaka nitie geno achiel ma Nyasaye oseluongoue .
Nitie Ruoth achiel , gi yie achiel , kod batiso achiel .
Nyasaye bende en achiel , ma Wuon ji duto . En ema oloyo gik moko duto , kendo otiyo kuom gik moko duto , bende en ei gik moko duto .
To kata kamano , ng’ato ka ng’ato kuomwa osemi mich mar ng’wono mowinjorego , kaka Kristo nosechano .
Mano emomiyo Muma wacho niya , “ Kane oidho malo , nodhi kotelo ni joma omako e lweny , kendo nopogo ni ji mich . ”
Koro ere tiend wach ma wacho ni , “ noidho malo ” ? Tiende en mana ni , kapok oidho , to noselor bende kuonde man mwalo e bwo piny .
Kuom mano , Jal mane olor mwalo ema bende noidho malo kuma bor moyombo polo duto , mondo opong’ kuonde duto e piny kendo e polo .
En ema nopogo mich ni ji , koyiero ji moko mondo obed joote , to moko johul wach moa kuom Nyasaye , kendo moko joland Wach Maber , to moko jotend jo-Kristo , to moko jopuonj .
Ne otimo kamano mondo omi jo-Nyasaye duto obed joma ong’eyo tich konyo ji , kendo tich gero ringre Kristo ,
nyaka chop wan duto wabed e achiel ma wayudo nikech wayie kuom Wuod Nyasaye , kendo wang’eye . Eka wanabed joma otegno chutho , kendo wanachop e rang’iny mogik mar Kristo .
Koro ok wanachak wabed ka nyithindo mayomyom , ma yamo mar puonj moro amora uko , kendo tago , ka ji maricho wuondowa gi riekogi ma gidwaro witowago .
Ooyo , wanabed joadiera , kwawuotho e hera , mondo wadogi e weche duto kuom Kristo . En e wich ,
kendo ringruok duto ochomore kuome , komakore gi leche duto ma en-go . En ema omiyo fuoni ka fuoni tiyo tichne . Kuom mano ringruok dongo kendo gerore kuom hera .
Awachonu ka aramo e nying Ruoth , ni kik uwuoth kaka joma ok ong’eyo Nyasaye , ma parogi ni nono .
Chunygi nie mudho , kendo gionge gi ngima ma Nyasaye chiwo , nikech gin joma kia , kendo tokgi tek ta .
Parogi mar pogo ber gi rach osetho , omiyo giwere mana ni anjawo , ka gitimo timbe duto ma ok ler gi chunygi duto .
To mano ok e kaka ne opuonju Wach Kristo !
Chutho ne uwinjo jo-puonjre mage , ne opuonju adiera man kuome .
Omiyo nyaka uwe kit ngimau machon , kendo ulony dhano machon mochomo tho nikech gombo ma ok ni kare .
Nyaka ulos chunyu gi parou odok manyien ,
bende nyaka urwakru gi dhano manyien , ma olos e kido machal gi mar Nyasaye , kendo maler chutho mowinjore gi adiera .
Emomiyo koro weuru miriambo ! Ng’ato ka ng’ato mondo owach ni wadgi mana adiera , nikech wan duto wan fuond ringruok achiel .
Ka mirima omako ng’ato kuomu , to kik owe mirima tere e richo , kendo kik owe chieng’ podhi ka pod en gi mirima .
Kik umi Satan thuolo ma kamano .
Ng’ama yande kwalo nyaka we kuelo , mondo ochak tich matek kendo modimbore gi lwete owuon , oyud gima dokonygo wadgi moro modhier .
Ka uwuoyo to wach moro marach kik wuog e dhou , to wachuru mana weche mabeyo kendo makonyo ji , kendo mowinjore , mondo joma winjo wecheu oyud konyruok .
Kik umi Roho Maler mar Nyasaye chuny lit , nikech Roho e kido ma Nyasaye oketonu , kaka ranyisi ni noresu chieng’ resruok .
Kuom mano , weuru kecho , gi mirima , gi ichwang’ , gi dhaw , gi ayany , kod himruok duto .
To beduru mang’won , ka ng’ato ka ng’ato kecho wadgi , kendo weyone richone , mana kaka Nyasaye oseweyonu kuom Kristo .
Kaka un nyithind Nyasaye mohero , nyaka utem mondo ubed machal kode .
Beduru gi hera , mana kaka Kristo noherowa , mi ochiwonwa ngimane obedo misango madum tik mamit ni Nyasaye .
Terruok gi tim ma ok ler moro amora , kata gombo , kik bedi e kindu , kendo kata mana wacho kik wachi nimar mano ok owinjore gi jo-Nyasaye ,
kendo tim ma kuodo wich , kata twak mofuwo , kata oyuma , bende ok owinjore . To moloyo onego ugo mana erokamano ni Nyasaye ,
nikech ung’eyo ni ng’ama terore kata ma ok ler , kata ma jagombo , ma en ng’ama lamo nyiseche manono , ok noyud gueth mar Loch Kristo gi Nyasaye .
Kik uwe ng’ato wuondu gi weche manono , nikech gik ma kamago ema miyo Nyasaye olo mirimbe kuom joma tamore winjo wachne .
Kuom mano , kik urip gi joma kamago ngang’ .
Chon ne un jomudho , to koro , kaka usedoko jo-Ruoth , un joler . Omiyo nyaka uwuoth ka joma nie ler ,
nimar ler ema kelo ber gi timbe makare kod adiera duto .
Temuru mondo ung’e gik malong’o ni Ruoth .
Beduru mabor gi joma timo timbe mag mudho maonge ohala . To moloyo umi kit timbegi ong’ere ratiro .
En wichkuot kata mana wacho gik ma gitimo ling’ling’ .
To ka gik moko duto ogol e lela , to kitgi madiera nenore ,
nikech gima kite onenore malong’o e lela , lokore ler . Mano emomiyo iwero niya , “ In ma inindo , chiew ! Chier , ia kuom joma otho , mondo Kristo orieny kuomi . ”
Emomiyo tang’uru ahinya kaka onego ubedi . Kik ubed ka joma ofuwo , to beduru ka joma riek .
Kik uketh kinde ma un-go , nikech ndalogi gin ndalo mag richo .
Kuom mano , kik ubed joma ofuwo , to temuru ng’eyo gima Ruoth dwaro .
Weuru mer , nono to ubiro ketho ngimau chuth . Kar timo kamano , to Roho ema mondo opong’u .
Weruru wende Zaburi , gi wende lemo ka un kaachiel , kendo kuwer kamano , to denduru Ruoth e chunyu .
Kamano gouru erokamano pile ni Nyasaye Wuoro kuom gik moko duto , e nying Ruodhwa Yesu Kristo .
Beduru gi winjruok e kindu , kumiyog Kristo duong’ .
Un mon luoruru chwou mana kaka uluoro Kristo ,
nikech dichwo e wi dhako , mana kaka Kristo e wi kanyakla mar joma oyie kuome , ma en ringre , kendo en jawar mare .
Kuom mano , mon nyaka winj chwogi e weche duto , mana kaka kanyakla mar jo-Kristo winjo Kristo .
Un chwo , heruru mondu mana kaka Kristo nohero kanyakla mar joma oyie kuome , mochiwo ngimane nikech en .
Ne ochiwore kamano mondo opwodhe , kolwoke gi pi kendo gi wach ,
mondo ka okawe obedo mare , to obed gi duong’ kendo maler , maonge chilo kata jowruok kata gimoro amora ma kamano .
Chwo onego oher mondgi mana kaka gihero ringregi giwegi . Ng’at mohero chiege oherore owuon .
Onge ng’ama ok dwar ringre owuon , to opidhe kendo orite , mana kaka Kristo bende rito kanyakla mar joma oyie kuome ,
nikech en ringre owuon . Wan to , wan fuond ringreno .
En mana kaka Muma wacho niya , “ Emomiyo , ng’ato weo wuon gi min , to padore kuom chiege , kendo ji ariyogo doko ringruok achiel . ”
Nitie adiera maduong’ mopondo e wachni , to aneno ni owuoyo kuom Kristo gi kanyakla mar joma oyie .
To un bende owuoyo kuomu kama : Ng’ato ka ng’ato mondo oher chiege kaka oherore owuon , kendo dhako ka dhako bende nyaka luor chwore .
Un nyithindo , winjuru wach jonywolu , nikech timo kamano en gima kare kuom Ruoth .
Chik mokwongo man gi singruok kuom Chik Apar e ma : “ Luor wuoru gi meru ,
eka mondo ine maber , kendo idag aming’a e piny . ”
Un wuone , kik utim ni nyithindu gik ma dimi mirima makgi , to pidhgiuru kuchikogi kendo upuonjogi e yor Kristo .
Un wasumbini , winjuru wach ruodhiu mae pinyni , kuluor kendo kutetni , kendo timuru kamano gi chuny achiel , mana kaka uwinjo Kristo .
Kik utim kamano mana ni ji oneu , ka gima udwaro bedo malong’o mana ni ji , to timuru gima Nyasaye dwaro gi chunyu duto , kaka wasumbini mag Kristo .
Tiuru tichu gi chuny maler , ka joma tiyo ni Ruoth , to ok matiyo ni ji ,
nikech ung’eyo ni Ruoth nomi ng’ato ka ng’ato pokne kuom tich maber mosetiyo , bed ni en misumba kata en thuolo .
Un ruodhi bende timuru ni wasumbini mau mana kamano . Kik ubwoggi , nikech ung’eyo ni un kaachiel kodgi , un gi Ruoth achiel kende e polo ma ok oluoro wang’ ng’ato .
To wach mogik en ni , beduru motegno kuom Ruoth , kendo kuom tekone maduong’ .
Manreuru gi gilweny duto mag Nyasaye , mondo uyud teko mar siro wuond mariek mag Satan ,
nimar wasigu mwakedogo ok gin dhano , to wakedo gi joloch gi joma nigi teko , kod ruodhi mag piny motimo mudhoni , kaachiel gi lang chuny maricho ma ok mag pinyni .
Omiyo , manreuru gi gilweny mag Nyasaye sani , mondo usir wasigu chieng’ ma lweny gerie , kendo kusetimo duto munyalo , to nonwang’ kapod uchung’ motegno .
Kuom mano , nyonuru piny motegno , kutueyo adiera ka okanda e nungou , kendo kurwako tim makare ka gilweny mag akor ,
kendo rwakuru ikruok mar lando Wach Maber mar kue ka wuocheu .
Ting’uru yie ka okumba kinde duto , mondo uneggo aserni makakni ka mach mag Ng’ama Rach .
Rwakuru warruok ka ogut lweny , kendo makuru wach Nyasaye ka ligangla ma Roho miyou .
Keturu chunyu pile kuom lemo , kukwayo Nyasaye mondo okonyu , kulemo kuom Roho kinde duto . Ritreuru kuom wachni odiechieng’ gotieno , kendo timuru kinda kukwayo ni jo-Nyasaye duto .
An bende lemnauru mondo ka awuoyo , to Nyasaye omiya wach ma onego awachi , mondo awuo gi chir , ka ahulo Wach Maber mosebedo wach mopondo ,
ma an jaotene , kata an ng’at ma otue kamano . Adier , lemnauru mondo awuo kuome gi chir kaka owinjore awuo .
Ang’eyo ni udwaro ng’eyo kaka abet . Ero , owadwa Tukiko , ma jatich modimbore kuom Ruoth , biro nyisou weche duto man kuoma .
Mano ema omiyo aore iru , mondo onyisu kaka wan duto wabet , kendo mondo oduog chunyu .
Kue gi hera kod yie moa kuom Nyasaye Wuoro gi Ruoth Yesu Kristo , obed kod owete duto .
Ng’wono obed kod ji duto mohero Ruodhwa Yesu Kristo gi hera ma ok rum .
Wan Paulo gi Timotheo ma wasumb Kristo Yesu , wandikonu un jo Nyasaye duto man Filipi man kuom Kristo Yesu , kaachiel gi jodongu kod jokonygi .
Ng’wono gi kue moa kuom Nyasaye Wuonwa kod Ruoth Yesu Kristo obed kodu .
Pile ka aparou to agoyo erokamano ni Nyasacha ,
kendo pile ka alemonu to alemo gi mor ,
nikech kony ma usekonyago e tich lando Injili , chakre chieng’ mokwongo nyaka chil kawuono .
Ang’eyo malong’o ni Nyasaye mane ochako tich maber e chunyu biro dhi kode nyime nyaka chope chieng’ ma Yesu Kristo obiroe .
En kare mondo apar kamano kuomu uduto , nikech aherou ahinya , kendo nikech uduto uriworu koda e ng’wono ma Nyasaye osemiya mar bedo e tuech , kendo mar temo siro adiera mar Injili kendo jiwo .
Nyasaye ong’eyo ni awacho adier ni hera matut ma aherougo oa mana kuom Yesu Kristo owuon .
Alemo ni mondo herau omedre mathoth ahinya kuom rieko gi ng’eyo duto ,
mondo ubed gi rieko mar yiero mana gima kare kende . Kamano unubed maler kendo maonge bura chieng ma Kristo obiroe ,
ka ngimau ogundho gi timbe mabeyo duto ma Yesu Kristo kende ema nyalo chiwo mondo Nyasaye oyud duong’ gi pak .
Owetena , adwaro mondo ung’e ni gik ma osetimorena osemiyo Injili omedo landore
nimar askeche ruoth duto , kod jomoko man kaeri , ong’eyo ratiro ni an e tuech nikech an jatich Kristo .
Bende bedona e tuech kamano osemiyo owete mang’eny omedo bedo gi yie motegno kuom Ruoth , omiyo koro gilando wach gi chir , maonge luoro .
Ang’eyo ni jomoko lando wach Kristo ka nigi ichlit kod miero . Jomoko to lande ka chunygi ler adier .
Joma chunygi lergo timo kamano nikech gihera kendo ging’eyo ni Nyasaye osemiya tich mar kedo ni Injili .
Ji moko to lando wach Kristo ka parogi ok ler , kendo gidwaro mana ni mondo gin giwegi ema giyud duong’ . Giparo ni ka gitimo kamano to gibiro medona chandruok e tuech .
To onge wach ! Amor , nimar wach Kristo ilando e yore duto , bed ni en yor wuondruok kata yor adiera , kedo abiro medo bedo mamor ,
nikech ang’eyo ibiro resa nikech ulemona , kendo nikech Nyasaye osemiya Roho mar Yesu Kristo mondo okonya .
Kamano ageno ahinya ni ok anatim gimoro ma dikuod wiya e yo moro amora , to koro abiro wuoyo gi chir , kaka asetimo kinde duto , mondo gik moko duto ma atimo omi Kristo duong’ , kata angima kata atho .
An ka angima , to ngimana en Kristo , to ka atho , to tho kelona ohala .
To ka bet mangima e ringruok nyalo miyo ati tich moro maber , to kara ok ang’eyo gima dayier ,
nikech gik moko ariyogo beyona duto . To agombo ahinya ni aa , mondo adhi abed gi Kristo , nikech mano ema dibedna maber moloyo .
To ka amedo bedo mangima e ringruok , to mano dikonyu moloyo .
Aonge gi kiawa kuom mano , omiyo ang’eyo ni anabed mangima , kendo nasik kodu , mondo akonyu udongi kendo ubed mamor kuom yie .
Kamano , ka achako abedo kodu kendo , to unumed bedo mamor koda kaka owadu kuom Kristo Yesu .
To koro nyaka une ni ngimau mapile obedo mowinjore gi Wach Maber mar Kristo . Kata ka abiro nenou , kata ka ok abiro , to adwaro winjo ni uchung’ motegno gi chuny achiel , mondo uked ni adiera mar Wach Maber .
Kik uluor wasiku , to pile beduru gi chir , nikech mano biro nyisogi ni gin ginilal , to un noresu , nikech Nyasaye owuon ema biro nyisogi kamano !
Nyasaye onyisou ni oherou , ok mana nikech osemiyo uyie kuom Kristo kende , to nikech osemiyo uneno masira bende nikech en .
Lweny mukedoni en mana lweny achiel mane uneno ka akedo chon , kendo mapod uwinjo ni akedo .
Ka bedowa kuom Kristo nyalo kelonwa hoch , kata hera maduogo chuny , kata bedo e achiel kuom Roho , kata ng’wono kod miwafu ,
to kara beduru gi paro achiel , gi chuny achiel mondo umi chunya opong’ gi mor .
Kik ubed gi piem kata sunga , to beduru mobolore , ka ukwanoru ka joma tindoe moloyo jomoko ,
kendo kik upar mana gima konyou uwegi , to nyaka upar gima konyo jomoko bende .
Paro mae chunyu nyaka bed machal gi paro mane Kristo Yesu nigo :
Kite ne kit Nyasaye nyaka a chakruok , to ne ok otuere ni nyaka osik marom gi Nyasaye ,
to notimore gima nono . Nokawo kit misumba , mi odoko dhano mana ka wan , kendo konenore ka dhano kamano ,
to nobolore , kendo nowinjo wach nyaka tho , mana tho mar msalaba !
Mano emomiyo Nyasaye ne omiye duong’ ahinya e polo , kendo omiye nying’ moloyo nying’ duto .
Kamano gik moko duto manie polo gi manie piny kod manie bwo piny mondo ogo chonggi piny , omi nying Yesu duong’ ,
kendo ji duto mondo ohul ni Yesu Kristo e Ruoth , mondo Nyasaye Wuoro bende oyud duong’ .
Kuom mano , osiepena , kaka ne uwinjo wachna kane an kodu , koro ka an mabor kodu , to ber mondo uwinj wachna moloyo . Tiuru gi luoro kod kibaji , mondo umi warruok ochop kare ,
nikech Nyasaye owuon ema tiyo e chunyu , komiyou dwaro kendo timo gima long’one .
Gimoro amora mutimo to timuru ka ok ung’ur , kata ka ok ugoyoe mbaka .
Nyaka ubed nyithind Nyasaye maler kendo maonge wach , kubedo maonge ketho e kind tieng’ mobam kendo ma jarichoni , mondo urieny e kindgi ka sulue marieny e polo ,
kunyisogi wach ngima . Ka utimo kamano , to unumi abed mamor chieng’ ma Kristo obiroe , nikech mano nonyis ni ng’uech ma aringoni , kod tich ma atiyo , ok ne akethoe tekra kayiem nono .
Yie maru en misango muchiwo ni Nyasaye , omiyo kata ka obedo ni remba iolo kimedo e misangono , to berna , kendo adwaro mondo uduto ung’e kaka amor .
Kamano e kaka un bende onego ubed mamor , mondo wabed mamor kaachiel .
Ageno ni ka Ruoth Yesu oyie , to abiro oro Timotheo iru mapiyo , eka chunya noduogi ka awinjo wach ma kuomu .
En bende ema chunye chalo gi mara , kendo en ema oparou adier ,
nikech ji duto dwaro mana mekgi giwegi , to ok dew wach Yesu Kristo .
To uduto ung’eyo ber mar Timotheo , kendo kaka osekonya e tich mar lando Injili , mana ka wuowi makonyo wuon .
Mano emomiyo en ema ageno ore iru piyo , ka aseng’eyo kaka wachna obet .
To pod ageno ni ka Ruoth oyie , to an awuon bende abiro biro iru piyo .
Aseneno ni ber mondo aornu owadwa Epafrodito bende , ma jatich wadwa ma wasekedogo kaachiel . Osebedo jaoteu mane uoro mondo okonya e gik ma adwaro ,
to en gi siso mar nenou uduto , kendo chunye chandore nikech nuwinjo ni otuo .
Adier , notuo , mi both otho , to Nyasaye nokeche , to ok en kende ema ne okeche to an bende nokecha , mondo kik abed gi kuyo nyadiriyo .
Emomiyo adwaro ore ahinya iru , mondo ubed mamor kunene , kendo mondo kuyo ma an-go orum .
Kuom mano , rwakeuru gi mor maduong’ kaka owadu kuom Ruoth . Miuru joma chal kode kamano duong’ ,
nimar nochiwo ngimane mi both otho nikech tich Kristo , mondo okonya gi kony mane un uwegi ok unyal konyago , nikech un mabor koda .
Koro oritu owetena , kendo beduru mamor kuom Ruoth . Onge teko moro ma aneno kuom nwoyonu weche mane asendikonu mokwongo , kendo en gima biro konyou .
Beduru motang’ ni guogi ma gin joma timbegi richo , kendo moramo ni nyaka ter ji nyangu , ma en mana ketho ringruok kayiem nono .
To wan ma Roho Maler ema otelonwa kuom lamo Nyasaye , wan e joma oter nyangu adier , kendo sungawa ni kuom Kristo Yesu . To ok waketo genowa kuom tim ringruok .
To kata ka da bed ni en wach mar keto geno kuom tim ringruok to an onge gima da aluoro . Chutho , ka en mana wach keto geno kuom ringruok , to onge ng’ama diloya !
Notera nyangu chieng’ mar aboro bang’ nywolna , kaka Chik Musa dwaro , kendo an ja-Israel ma jadhood Benjamin , bende an ja-Hibrania ma wuod jo-Hibrania . Kuom wach rito Chik Musa to ne an ja-Farisai ,
kendo kinda mane an-go kuom rito chik kwerewa nomiyo asando kanyakla mar jo-Kristo . Adier , onge ng’ama diyud ketho moro kuoma , nikech narito weche duto ma Chik dwaro .
To kata kamano , gigo duto mane akwano chon ka ohala , tinde akwano ka gik manono nikech Kristo .
To moloyo mano , akwano gik moko duto ka gik manono , nimar gueth maduong’ mar ng’eyo Kristo Ruodha Yesu ohewo gimoro amora . Adier , ne aweyo gik moko duto olalna nikech en . Akwanogi duto mana ka yugi miwito oko , mondo ayud Kristo kaka pokna ,
ka ariwora kode eringruok achiel . Koro ok adwar ni mondo okwana ka ng’ama dwaro bedo e winjruok gi Nyasaye nikech rito Chik , to adwaro bedo ng’ama Nyasaye osemiyo bedo e winjruok kode nikech oyie kuom Kristo .
Gima adwaro moloyo en mana ng’eyo Kristo kod teko miyudo kuom chierne . Adwaro riwora kode e sandne , kendo doko machal kode e thone ,
ka ageno ni , kanyalore , to an bende nochiera kuom joma otho .
Ok awach ni asechopo , kata ni asebedo makare chuth , to atemo matek ka ageno ni abiro mako gima ne omiyo Kristo Yesu owuon omaka .
Adier , owetena , an ok awach ni asemake , to gima duong’ ma ang’eyo en ma : Ka wiya owil kod gik ma osekadho , to ahawo gima ni nyima ,
kendo aringo matek mondo achop kar pok , ma en ngima mae polo ma Nyasaye luongowae kuom Kristo Yesu .
Mano e chuny ma onego wabedgo , wan duto ma wan jo-Kristo motegno : To ka parou opogore e wach moro , to Nyasaye nolernu mano bende .
To wadhiuru nyime mana kwaluwo chike ma waseluwo nyaka sani .
Owetena , temuru uduto mondo uluw timna . Wasebedonu ranyisi makare , omiyo ng’iuru ane jogo ma timgi oluwore gi timwa ,
nimar kaka ne wawachonu ndalo mang’eny , koro eri achako awachonu ka pi wang’a chuer ni , nitie ji mathoth ma ngimagi miyo gidoko wasik msalap Kristo .
To notiekgi e giko , nimar igi e nyisechegi , kendo gisungore mana ni gik makelonigi wichkuot , bende giparo mana weche mag pinyni .
Wan to polo e thurwa , kendo warito Ruoth Yesu Kristo mondo oa e polo obi oreswa .
Obiro kawo ringrewa manyap kendo matho , mi olok obed machal gi ringre owuon man gi duong’ , kotiyo gi teko mamiyo oketo gik moko duto e bwo lochne .
Emomiyo owetena ma ahero , chung’uru motegno kuom Kristo . Siso oloya kodu ahinya , jowadwa . Un ema umiya mor , kendo un e osimbona , manyiso ni aselocho .
Akwayo Yuodia gi Suntuke mondo jowinjre kuom Ruoth .
To in owadwa maradier , bende akwayi mondo ikony mon-go , nikech gisetiyo koda matek kuom lando Injili , ka wan gi Klement kod jotich wetewa mamoko duto , ma nyingi ondiki e kitap ngima .
Beduru mamor pile kuom Ruoth kendo amedo wacho ni , beduru mamor .
Muolo maru mondo onenre ni ji duto . Ruoth chiegni ,
omiyo kik upar gimoro , to nyisuru Nyasaye gik moko duto muchando , kulemo kendo ka chunyu goyone erokamano .
Eka kue mar Nyasaye modhiero ji ng’eyo norit chunyu gi parou , kubedo kuom Kristo .
To wach mogik , owetena , paruru weche duto mabeyo kendo mowinjore yud pak , kaka : weche madiera , weche makelo pak , weche makare , weche maler , weche malong’o , kod weche mang’won .
Timuru gik moko duto mane apuonjou , kendo uyudo kuoma , bende ma usewinjo ka awacho kata ka atimo . Eka Nyasach kue nobed kodu .
Mano kaka an gi mor maduong’ kuom Ruoth , nikech uchako upara kendo , bang’ ndalo mang’eny ahinya ! Ang’eyo ni ne ok uweyo para , to thuolo mar timo gimoro ema ne otamou .
Ok awach kamano nikech achando gimoro , nimar asepuonjora ni gik ma an-go oroma maber .
Aseng’eyo dak kachando gimoro , kata ka an gi gik mathoth . Asepuonjora wach moro mopondo , omiyo kamoro amora ma antie , e kinde moro amora , to anyalo bedo modhil , kata ka ayieng’ , kata ka adenyo , kata ka an gi gik mathoth , kata ka an gi manok .
Anyalo chomo gik moko duto tir , kuom teko ma Kristo miya .
To kata kamano , nutimo maber ahinya kane ukonya e chandruokna .
Un jo-Filipi , ung’eyo maber ni e ndalo mane akwongo landoe Injili , kane aa piny Makedonia , onge kanyakla mar jo-Kristo kata achiel mane okonya gi chiwo mar pesa , mak mana un .
Kata kane an Thesalonika , to ne ukowona pesa , ok mana dichiel kende , to ndalo mogwarore , mondo akonyrago .
To kik upar ni mich ema adwaro . Ooyo , gima adwaro en mana ni mondo Nyasaye omednu ohala .
Koro andikonu risit ! Eri , an gi gik moko duto ma adwaro , kendo mokadho kanyo , ka koro Epafrodito osekelona chiwo mane uorona . Chiwouno en misango madum tik mang’ue mamit , ma Nyasaye oyiego , kendo long’one .
Nyasacha nomiu gik moko duto muchando , kogolo kuom mwandune man gi duong’ , kuom Kristo Yesu .
Duong’ obed ni Nyasachwa kendo Wuonwa nyaka chieng’ . Amin .
Mosuru jo-Nyasaye duto man kuom Kristo Yesu . Owete ma wan-go ka omosou .
Jo-Nyasaye duto omosou , to moloyo jogo ma jood Kaisar .
Ng’wono mar Ruodhwa Yesu Kristo obed kod chunyu .
An Paulo , jaote mar Kristo Yesu kuom dwaro mar Nyasaye , ema andiko baruani kaachiel gi owadwa Timotheo .
Wandikonu un jo-Nyasaye man Kolosai , ma un owetewa maradier kuom Kristo . Ng’wono gi kue moa kuom Nyasaye Wuonwa obed kodu .
Ndalo duto kwalemonu , to wagoyo erokamano ni Nyasaye , Wuon Ruodhwa Yesu Kristo ,
nikech wasewinjo yie ma un-go kuom Yesu Kristo , kod hera muherogo jo-Nyasaye duto .
Kane wach maradier , ma en Wach Maber obironu mokwongo , ne uwinjo wach geno ma okelo . Kuom mano , yieu kod herau owuok kuom gima ugeno ma okannu maber e polo .
Wach Maberno nyago olemo , kendo olandore e piny ngima , mana kaka oselandore e kindu , chakre chieng’ mane ukwongo winjoe wach ng’wono mar Nyasaye , mi ung’eye adier .
Epafra mane opuonjou wachno en misumba wadwa , kendo jatich Kristo maradier matiyonu karwa .
En ema nonyisowa kaka Roho osemiyou hera .
Mano emomiyo , chakre chieng’ mane onyisowae kamano , pok waweyo mak walemonu , kwakwayo ni mondo ung’e dwaro mar Nyasaye chutho , ka un gi rieko kod ng’eyo duto ma Roho chiwo .
Kamano unudag e ngima mamiyo Ruoth duong’ , kendo unutim gik malong’one e yore duto , kunyago olemo mag timbe mabeyo duto , kendo kumedo ng’eyo Nyasaye .
Walemo ni mondo otegu gi teko mar duong’ne mang’ongo , komiyo udhil , kendo uketo chunyu mos , kata ka ang’o ema timore .
Gouru erokamano gi mor ni Wuoro , ma osemiyo ubedo joma owinjore yudo gueth kaachiel gi joge owuon e piny ler .
En ema ne oresowa e Loch mudho , mi oterowa e Loch Wuode mohero ,
mane owarowa , kaweyonwa richowa .
Kristo e kido mineno mar Nyasaye ma ok ne . En gi duong’ mar wuowi makayo , kendo en gi loch kuom chuech duto ,
nikech kuome ema ne Nyasaye ochueyoe gik moko duto manie polo kendo manie piny , ok mana gik mineno kende , to koda ka gik ma ok ne bende , kaka loch , gi duong’ , gi ruodhi , kod teko . Mago duto Nyasaye nochueyo kuom Kristo , kendo ni Kristo .
Kristo ne nitie kane pok ochue gik moko duto , kendo en ema gik moko duto oriwore kuome .
En e wi kanyakla mar jo-Kristo , kendo kanyakla mar jo-Kristo e ringre . En ema ne ochako kanyakla mar jo-Kristo , kendo en ema ne okwongo chier oa kuom joma otho , mi obedo jatelo kuom gik moko duto ,
nikech Nyasaye owuon ema ne oyiero mondo en owuon odag kuom Kristo gi kite duto .
Ne oyiero mondo omi gik moko duto obed gi winjruok kode kuom Kristo , kokelo kue kuom remb Wuode mane ochuer e msalaba . Adier , Nyasaye nomiyo gik moko duto manie polo kod manie piny obedo gi winjruok kode kuom Kristo , koda ka un bende .
Chon un ne un mabor gi Nyasaye , kendo ne un wasike , nikech timbe manono mane utimo , kendo uparo .
To koro kuom tho mane Wuode othogo e ringruok , Nyasaye osemiyo ubedo gi winjruok kode mondo okelu e nyime kuler , kuonge mbala , kendo kuonge ketho .
To nyaka usik e yie ma un-gono ka uchung’ motegno e mise , ma ok uyiengni uweyo geno mane ubedogo kane uwinjo Injili . En e Wach Maber ma oselandi ni chuech duto e piny ngima , kendo an Paulo ne oketa mondo abed jatich wach maberno .
Emomiyo koro amor ka aneno masira nikech un . Mano e kaka ringra chopo gima orem kuom masiche mane Kristo oneno nikech kanyakla mar jo-Kristo ma en ringre .
Nyasaye ema ne omiyo adoko jatich kanyakla mar jo-Kristo , kendo tich maduong’ mane omiya en kelonu Wach Maber , kendo elonu tiende malong’o .
En wach mane osebedo kopandi nyaka nene ni tienge mathoth kuom higni mang’eny , to koro oseele ni jo-Nyasaye .
Nyasaye nochano mondo joge ong’e kaka wach mane osepandino nigi duong’ miwuoro kuom joma ok jo-Yahudi . To wachno en ni Kristo odak e iu , kendo miyo ugeno kuom duong’ mabiro .
Kristo ema wahulo wachne ni ji duto , kwanyisogi kendo wapuonjogi gi rieko , mondo wakelgi giduto e nyim Nyasaye ka gin jo-Kristo motegno .
Mano e gima achandora katiyone , ka teko maduong’ mar Nyasaye tiyo kuoma .
Adwaro ni mondo ung’e kaka akedonu matek , kendo ni jo-Laodikia , kaachiel gi ji duto mapok anena wang’ gi wang’ .
Atimo kamano mondo gibed gi chuny motegno ka giriwore kuom hera mondo giyud mwandu mar chuny ma ng’ato yudo ka en gi ng’eyo maradier . Kamano gining’e wach mopondo mar Nyasaye , ma en Kristo owuon .
En ema mwandu duto mag rieko kod ng’eyo opand kuome .
Awachonu kamano mondo kik uwe ng’ato wuondu gi weche mamit maywayo ji .
Kata obedo ni ok an kodu gi ringra , to an kodu gi chunya , kendo amor ahinya kaneno kaka uritoru maber , kendo kaka un gi yie motegno kuom Kristo .
Kaka userwako Kristo ka ruoth , kamano bende e kaka onego udag kuome .
Beduru kumoko kuome , kendo kugeroru kuome , kendo kumedo bedo gi yie motegno , mana kaka ne opuonju , kendo gouru erokamano mogundho .
To tang’uru mondo kik uwe ng’ato mak parou gi rieko kod wuond manono , mawuok kuom puonj dhano kod timbe machon mag piny , to ok kuom Kristo .
Nyasaye mangima gi kite duto odak kuom Kristo , tiende ni e ringre Kristo ,
omiyo ka un kuom Kristo , to un gi gik moko duto te , nikech en e jatelo moloyo jotelo duto , kendo oloyo teko duto .
Kane uyie kuom Kristo to noteru nyangu , to ok nyangu mar ringruok , to nyangu mar Kristo , ma en lonyo kit dhano machon matimo richo ,
nikech kane obatisu , to gik moko ariyo notimore : ne oyiku e liel gi Kristo , kendo ne ochieru bende gi Kristo , nikech uyie kuom teko mar Nyasaye mane ochiero Kristo oa kuom joma otho .
Kata obedo ni chon ne un joma otho gi chunyu nikech richou , kendo nikech ne un joma ok jo-Yahudi , tiende ni joma ok ter nyangu , to Nyasaye koro osemiyo udoko mangima kaachiel gi Kristo . Adier , noweyonwa richowa duto !
Norucho wach mane ondiki motueyowa ni nyaka wamak Chik . Wachno nodonjonwa kuom kethowa duto to ne ogole oko chuth , kogurogo e msalaba .
To bende e msalabano ema ne Kristo omayoe joloch kod joteko teko duto mane gin go , kendo koselocho to nomiyogi wichkuot , kosembogi e lela ka wasumbe mondo ji onegi .
Kuom mano , kik uwe ng’ato ketnu chik kuom gik ma uchamo kata gik mumadho , kata kuom wach sawo moro , kata kuom rito ndalo mag due mopor kata Sabato .
Gigo duto gin mana tipo mar gik mabiro , to adiera wuon en Kristo .
Nitie joma keto chunygi kuom sando ringregi kod lamo malaika , kendo moramo kuom gik ma gineno e fweny , kendo ting’ore malo kayiem nono kuom parogi mag dhano . Kik uwe joma kamago mau poku .
Giseweyo bedo kuom Kristo ma en Wich . Kuom Kristo , ringruok duto yudoe gik modwaro , kendo fuoni gi leche omake kaachiel , omiyo odongo kaka Nyasaye dwaro ni mondo odongi .
Ne utho gi Kristo , mi ogonyu kuom timbe machon mag piny . To koro ere gima omiyo uwuotho ka jopiny ? Ang’o momiyo umako chike mawacho ni ,
“ Kik imak gini , ” kata ni , “ Kik imul gini ” ?
To gigi duto gin mana gik makethore kosetigo , kendo wechego duto gin mana chik kod puonj mag dhano .
Adier , ginenore ka weche man gi rieko , nikech giwuoyo kuom timo kinda e lemo , kod dembruok , to ok ginyal konyo ng’ato geng’o gombo mag ringruok .
Osechieru kaachiel gi Kristo ua kuom joma otho , omiyo nyaka uket chunyu kuom gik man malo , kuma Kristo obetie e bat korachwich mar Nyasaye .
Chomuru parou kuom gik man malo , to ok kuom gik mag piny ,
nikech usetho , kendo ngimau koro osepand gi Kristo kuom Nyasaye .
Kristo e ngimau maradier , kendo ka ochako oduogo , to un bende unubi kode e duong’ne maler .
Emomiyo neguru dhano machon gi timbene duto mag piny ka , kaka terruok , gi dwanyruok , gi hera marach , gi gombo marach , kod ich lach ma en mana lamo nyiseche manono ,
nikech weche ma kamago ema miyo Nyasaye olo mirimbe kuom joma otamore yie kuome .
Un bende ne uluwo timbe ma kamago e ngimau machon .
To koro kaka jo-Kristo , nyaka uwe timbego duto , kaka : ichwang’ , gi mirima , gi himruok , gi ayany , kod weche mochido .
Kik ng’ato wuond wadgi , nimar uselonyo dhano machon gi timbene ,
mi urwako dhano manyien mamedo doko manyien pile , mondo obed machal gi kit jachwechne , mi omi ung’e Nyasaye chuth .
E ngimau manyienni , onge ja-Yahudi kata ng’ama ok ja-Yahudi ; onge ng’ama oter nyangu kata ng’ama ok oter nyangu . Kendo onge misumba kata ng’ama ni thuolo . Bende onge ng’ama ok osomo gi jamaranda . To Kristo en duto kendo kuom duto .
Emomiyo , kaka Nyasaye oseyierou mondo ubed joge owuon mohero , nyaka ubed gi miwafu , gi ng’wono , gi bolruok , gi muolo kod horuok .
Beduru jogo ma ng’wono ni joma timonigi marach , to kik ubed joma mako sadha gi jowadgi . Ruoth oseweyonu richou , omiyo un bende nyaka uwe ni joma timonu marach .
To ewi mago duto , to beduru gi hera , nikech hera ema riwo gik moko duto bedo achiel chuth .
Kue ma Kristo chiwo ema mondo obed jang’ad bura e chunyu , nikech kue nogo ema ne Nyasaye oseluongoue kaachiel e ringruok achiel . Omiyo gouru erokamano mogundho .
Wach Kristo , gi gueth duto mokelo , mondo odag e chunyu . Puonjreuru kendo jiwreuru gi rieko duto . Weruru mamit e chunyu ni Nyasaye , kugoyone erokamano gi wende Zaburi gi wende pak kod wende mag chuny .
Gimoro amora ma uwacho kata utimo onego obedi e nying Ruoth Yesu , kugoyoni Nyasaye Wuoro erokamano e nyinge .
Un mon , winjuru chwou , nimar mano e gima joma obedo kuom Ruoth onego tim .
Un chwo , heruru mondu , kendo kik ubed mager kodgi .
Un nyithindo , winjuru jonywolu e weche duto , nikech mano ema long’o ni Nyasaye , kendo en gima joma obedo kuom Kristo onego tim .
Un jonywol , kik ulwer nyithindu , nikech dipo ka chunygi ojok .
Un wasumbini bende , winjuru chutho ruodhiu mae pinyni , kendo ka utiyo , to kik uti mana ni mondo ji oneu , ka gima udwaro bedo malong’o ni ji , to keturu chunyu e tichu , nikech uluoro Ruoth
Gimoro amora mutimo , to timuru gi chunyu duto , mana ka gima utiyo ni Ruoth , to ok ni dhano ,
kung’eyo ni Ruoth ema nomiu pok mosesingore ni joge , nimar Kristo e Ruoth mutiyone .
Ng’at matimo marach kata da bed ni en ng’ama nadi , noyud pok kuom rach mosetimo , nikech Nyasaye yalo ji duto mana machalre , ka ok odewo wang’ ng’ato .
Un ruodhi , timuru ni wasumbu maber kendo mowinjore , kung’eyo ni un gi Ruoth e polo .
Timuru kinda kuom lemo , kendo kulemo kamano , to parou obed moyawore , kendo ugo ni Nyasaye erokamano .
To wan bende lemnwauru kukwayo Nyasaye mondo oyawnwa dhoot , waland wachne , ma en wach mopondo man kuom Kristo , momiyo anie tuech .
Lemnauru mondo ahul wachno maler kaka owinjore .
Ng’euru kaka utiyo gi rieko gi joma ok oyie kuom Kristo , ma ok uketho kinde ma un go kata matin .
Wecheu onego bed mang’won pile kendo man gi ndhadhu , kendo nyaka ung’e kaka udwoko ng’ato ka ng’ato .
Owadwa Tukiko , ma jatich maradier , kendo ma misumba wadwa kuom tich Ruoth , biro nyisou weche duto ma kuoma .
Mano emomiyo aore iru mondo oduog chunyu , konyisou kaka waduto wabet .
Aore gi Onesimo , owadwa maradier kendo mwahero , ma jathuru . Gibiro nyisou gik moko duto matimore ka .
Aristarko man koda e tuech omosou . Mariko ma owadgi Barnaba bende omosou . ( Usewinjo wachne , kapo ni obiro iru , to mondo urwake maber . )
Joshua ma bende iluongo ni Justo , bende ooronu mos . Ji adekgo e jo-Yahudi kende moyie kuom Kristo , ma atiyogo ni Loch Nyasaye , kendo gisekonya ahinya .
Epafra ma bende jathuru , kendo ma misumba Yesu Kristo , bende ooronu mos . Pile olemonu matek , kokwayo Nyasaye mondo omi uchung’ motegno ka jo-Kristo maradier , kuketo chunyu kuom timo gik moko duto ma Nyasaye dwaro .
Anyalo wachonu adier kaka otiyonu matek , kendo ni jo-Laodikia kod jo-Hieropoli .
Luka ma jathiethwa mwahero , kod Dema , jomosou .
Mosnwauru owete man Laodikia , kendo mosnwauru Numfa kod kanyakla mar jo-Kristo malemo e ode .
To kusesomo baruani , to nyaka une ni usome bende ni kanyakla mar jo-Kristo man Laodikia . To un bende nyaka usom barupa mane andiko ni jo-Laodikia , ma gibiro oronu .
Nyisuru Arkipo ni mondo one ni otieko gima ne omiye mondo otim , nikech en tich Ruoth .
An Paulo andiko mosni gi lweta awuon niya , “ Amosou to paruru nyororo motueyago . Ng’wono mar Nyasaye obed kodu . ”
An Paulo , kaachiel gi Silvano , kod Timotheo , wandikonu un kanyakla mar jo-Kristo man Thesalonika , ma un jo-Nyasaye Wuoro kod Ruoth Yesu Kristo . Ng’wono gi kue obed kodu .
Wagoyo ni Nyasaye erokamano ndalo duto nikech un , kendo waluongo nyingu pile e lemowa .
E nyim Nyasachwa kendo Wuonwa , wiwa ok nyal wil gi timbe ma usetimo nikech yie ma un-go , gi tich matek musetiyo nikech hera ma ungo , kendo gi kinda ma unyisogo ni ugeno kuom Ruodhwa Yesu Kristo .
Wang’eyo , owetewa , ni Nyasaye oherou kendo oseyierou mondo ubed joge owuon ,
nikech kane wakelonu Injili , to ne ok wakele mana gi wach mar dhok , to ne wakele gi teko mar Roho Maler , mi uyie chuth . Bende ung’eyo kaka ne wachalo ka ne wan kodu Thesalonika . Adier , ne wabet kamano mana nikech un .
Ne uluwo timwa kod tim Ruoth bende . To kata obedo ni Injili nokelonu chandruok malit kamano , to ne urwake gi mor ma Roho Maler ochiwo .
Kuom mano , ne udoko ranyisi ni joma oyie duto manie piny Makedonia , kod piny Akaya ,
nimar wach Ruoth nolandore kochakore kuomu . Ok nolandore mana e Makedonia gi Akaya kende , to wach yie ma un-go kuom Nyasaye osechopo e it ji kuonde duto . Omiyo koro onge gima onego wawachi ,
nikech jogo duto wacho giwegi kaka ne urwakowa kane walimou , kendo kaka ne ulokoru uweyo nyiseche manono mondo uti ni Nyasaye maradier kendo mangima .
Bende giwacho kaka koro urito Wuode mondo obi oa e polo . Wuodeno en Yesu , mane ochiero oa kuom joma otho , kendo moresowa kuom mirima mabiro .
Owetewa , un uwegi ung’eyo ni kane walimou , to limbewa ne ok obedo kayiem nono .
Ung’eyo kaka nosandwa kendo oyanywa malit e dala mar Filipi , kane pok wabiro iru Thesalonika . To kata kamano Nyasaye nomiyowa chir mondo walandnu Injili , kata obedo ni ji mathoth ne mon kodwa kamano .
Ok wahomb ji gi wach mar miriambo , kata mar dwanyruook , kata mar miganga ,
to wawuoyo kaka joma Nyasaye oseyiego , momiyo Injili . Ok watem bedo malong’o ni ji , to wadwaro bedo malong’o ni Nyasaye , manono chunywa .
Ung’eyo maber ni ne ok wakonyre ngang’ gi weche miwuondogo wang’ ji , kendo Nyasaye ong’eyo ni ne waonge gi gombo moro mwapando e chunywa .
Ne ok wadwar mondo ji opakwa , bed ni un ema upakowa kata ji mamoko ema pakowa .
Chutho kata obedo ni ne wanyalo miyou ting’ mapek nikech wan joote Kristo , to ne wabet mamuol e dieru kane wan kodu mana kaka min nyathi rito nyathine .
To ne waherou ahinya , omiyo ne ok wayie mana chiwore mondo wamiu Wach Maber mar Nyasaye kende , to ne wayie miyou chunywa bende , nikech hera maduong’ mane waherougo .
Owetewa , parieuru kaka ne watiyo matek kwachandore . Kane walandonu Wach Maber mar Nyasaye to ne watiyo odiechieng’ gotieno ni gik mwachando , mondo kik wami ng’at moro kuomu ting’ mapek .
Un ema ung’eyo , mana kaka Nyasaye bende ong’eyo ni kane wan kodu , to timbewa ne ler kendo kare , maonge ketho moro e nyimu un joma oyie .
Ung’eyo ni ne wabet gi ng’ato ka ng’ato kuomu mana kaka wuoro bet gi nyithinde owuon .
Ne wajiwou kwahoyo chunyu kendo wasiemou mondo ubed joma bedo malong’o ni Nyasaye ma luongou e lochne man gi duong’ .
To bende wagoyo erokamano pile , nikech kane uyudo Wach Nyasaye mane wakelonu , to ne ok urwake mana ka wach dhano , to ne urwake ka Wach Nyasaye adier , matiyo e chunyu un joma oyie .
Owetewa , gik mosetimorenu chal mana gi gik mane otimore ni kanyakla mag jo-Nyasaye moyie kuom Yesu e piny Judea , nimar ne usandoru e lwet jopinyu mana kaka gin bende ne gisandore e lwet jo-Yahudi wetegi .
Jo-Yahudigo ema ne onego Ruoth Yesu kod jonabi maggi , kendo gin ema ne giriembowa oko . Ok gilong’o ni Nyasaye , bende gimon gi ji duto .
To bende gitemo koda ka sindowa mondo kik waland ni joma ok jo-Yahudi wach makelonigi warruok . Kamano gipong’o rapor mar richogi , omiyo mirimb Nyasaye koro osejukogi !
Owetewa , kane wasewere kodu , to kata obedo ni ne ok waneu kamano , to wiwa ne ok owil kodu kata matin . Bang’ kinde matin kende ne wabedo gi siso maduong’ mondo wanere kodu wang’ gi wang’ .
Kuom mano ne wachano biro iru . Adier an Paulo ne achano biro iru ndalo mang’eny , to Satan nosindowa .
Ne wadwaro timo kamano nikech , un e genowa , kendo morwa , kendo osimbowa ma wabiro pakorego e nyim Ruodhwa Yesu kobiro .
Adier , un e duong’wa gi morwa .
Emomiyo , kane ok wanyal bet mos , ne waparo ni ber mondo owewa wadong’ kendwa Athens ,
to waornu owadwa Timotheo ma watiyogo tich Nyasaye mar lando Wach Maber mar Kristo , mondo obi ojiwu ubed gi yie motegno ,
mondo kik ng’ato kuomu dog chien nikech masiche muneno . Un uwegi ung’eyo ni wan jo-Kristo nyaka wane sandruok ma kamago ,
nikech kane wan kodu ne wawachonu chon ni nyaka sandwa , kendo koro uneno ka mano ema osetimore .
Mano emomiyo , kane ok wanyal medo bet mos , to naoro Timotheo mondo awinj kaka yieu chal , nikech ne aluor ni dipo ka Satan osetemou , mi tichwa obedo kayiem nono .
To Timotheo koro oseduogo koa iru , kendo okelonwa wach ni udhi nyime maber , kendo yieu gi herau pod otegno , bende osewachonwa ni uparowa gi hera mang’won ndalo duto , kendo ni ugombo nenowa kaka wan bende wagombo nenou .
Kuom mano , owetewa , kata obedo ni wachandore e masiche mang’eny , to yie ma un-go no osehoyo chunywa ,
nikech ka uchung’ matek kuom Ruoth , to kara koro wangima maber .
Erokamano maduong’ marom nadi ma dwago ni Nyasaye nikech un , kuom mor duto mumiyo wamorgo e nyim Nyasachwa !
Walemo matek ahinya odiechieng’ gotieno ni mondo waneu wang’ gi wang’ kendo wakelnu gimoro amora ma yieu oremo .
Nyasachwa kendo Wuonwa gi Ruodhwa Yesu Kristo mondo otelnwa wabi iru .
To un , Ruoth mondo omi uherru , kendo uher ji duto gi hera mogundho mana kaka wan bende waherou .
Ruoth mondo oteg chunyu ubed joma onge bura , ka ubedo maler e nyim Nyasaye Wuonwa , chieng’ ma Ruodhwa Yesu biroe kod joge duto .
To koro mogik , owetewa , wan kod gimoro achiel monego wakwau kaka jo-Kristo wetewa . Wakwayou ni mondo ngimau obed moluwore gi puonj mane wamiyou . Ne wanyisou kaka onego uwuothi mondo ubed malong’o ni Nyasaye , kendo adier mano e kaka uwuotho , to kata kamano wajiwou mondo umed timo kamano moloyo .
Ung’eyo chik mane wamiyou moa kuom Ruoth Yesu .
Nyasaye dwaro ni mondo ubed joma ler , omiyo nyaka uwe terruok .
Ng’ato ka ng’ato kuomu mondo ong’e rito ringre owuon e yo maler kendo mipako .
Kik umi gombou thuolo kaka joma ok oyie Nyasaye timo .
Kik ng’ato tim ni wadgi marach , kata wuond wadgi e wachni , nikech Ruoth nochul kuor kuom wechegi duto , mana kaka ne wawachonu chon ka wasiemou matek .
Nyasaye ok oseluongowa mondo wadag e dwanyruok , to oseluongowa mondo wabed joma ler .
Emomiyo ng’at modagi puonjni ok odagi winjo dhano , to odagi winjo mana Nyasaye , mamiyou Roho mare Maler .
Onge tiende ndikonu kanyisou kaka onego uher joweteu moyie , nikech un uwegi Nyasaye osepuonjou kaka onego uherru .
Adier , mano e kaka uhero owete duto man Makedonia , to wahombou owetewa , ni mondo umed timo kamano moloyo .
Dwaruru dak e ngima mokue , kendo tiju kende ema urangi , ka utiyo gi luetu mana kaka ne wapuonjou mokwongo .
Ka utimo kamano , to ubiro miyo joma ok jo-Kristo genou , kendo ok unuchand gimoro .
Owetewa , wadwaro ni mondo ung’e wach man kuom joma osetho , mondo kik ubed gi kuyo ka joma onge geno .
Wayie ni Yesu notho , kendo ochako ochier . Kamano bende e kaka wach joma otho koyie kuom Kristo nobedi . Nyasaye nokelgi kaachiel gi Yesu .
Koro wanyisou gimoro ma Ruoth owuon ema nowacho . Nowacho ni , wan joma pod odong’ kangima chieng’ ma Yesu biro , ok wanakwong dhi ni jogo mosetho .
Chieng’no dwol moro nogol chik , kendo dwond malaika maduong’ nowinji , kendo tung’ mar Nyasaye noywagi , kendo Ruoth owuon nolor koa e polo . Eka joma notho koyie kuom Kristo nochier mokwongo .
Bang’e , wan mapod wangima noyudhwa , mi terwa malo e boche polo kaachiel gi jogo , mondo warom ni Ruoth e kor polo . Mano e kaka Ruoth noterwa mondo wabed kode nyaka chieng’ .
Owetewa , onge tiende ndikonu kuom ndalo kata sa ma gigo notimree ,
nikech ung’eyo maber ni Chieng’ Ruoth nobi mana kaka jakuo biro gotieno ,
ji nobed kawacho ni kue nitie , kendo weche ni kare , to ka diemo wang’ nono masira nopogi , mana kaka muoch poyo dhako man gi ich , kendo ok ginitony kata matin .
To un owetewa , ok un e mudho , ma dimi odiechieng’no pou ka jakuo ,
nimar un duto un nyithind ler , kendo nyithind odiechieng’ . Ok wan mag otieno , kata mag mudho .
Omiyo kik wanindi kata ji mamoko duto nindo , to wanenuru ka waritore maber .
Joma nindo to nindo gotieno , kendo jomer bende mer gotieno .
To wan , jogo mag odiechieng’ , waritreuru ka waserwako yie gi hera kaka akor mar lweny , kendo ka waserwako geno mar warruok kaka ogut lweny .
Nyasaye ok oseketowa ni mondo okumwa , to oseketowa ni mondo wayud warruok kuom Ruodhwa Yesu Kristo .
Kristo ne othonwa ni mondo kata ka wangima , kata watho , to wabed mangima kode .
Kuom mano , jiwreuru kendo konyreuru , mana kaka koro utimoni .
To wakwayou owetewa , ni mondo uluor jogo matiyonu matek . Gin jotendu kuom Ruoth , kendo gipuonjou .
Migiuru duong’ ahinya , kendo hergiuru nikech tich ma gitiyo . Beduru gi kue e kindu uwegi .
Owetewa , wakwayou ni mondo usiem joma budho abudha nono kayiem , kendo uduog chuny joma luor , bende ukony joma yomyom , kendo uhoru mos gi ji duto .
Neuru ni onge ng’ato machulo richo kar richo , to ndalo duto temuru mondo utim maber e kindu uwegi , kendo ni ji duto .
Beduru mamor pile .
Lemuru ma ok uwe ,
kendo gouru ni Nyasaye erokamano , kata gima nade ema timore , nikech mano e gima Nyasaye dwaro ni mondo utim kaka jo-Kristo .
Kik usind Roho tiyo ,
kendo kik ucha weche mag joma hulo wach moa kuom Nyasaye .
Temuru gik ma kamago duto , kendo rituru mabeyo kuomgi ,
to weuru maricho duto .
Nyasaye owuon ma wuon kue mondo omi ubed maler chutho , kendo orit chunyu gi ngimau kod ringreu , mondo ka Ruodhwa Yesu Kristo obiro , to ubed joma onge bura chuth .
Jal maluongou en jaadiera , kendo enotim kamano .
Owetewa , wan bende lemnwauru .
Yogreuru owete duto gi mos mar jo-Nyasaye .
Achikou matek e nying Ruoth mondo usom baruani ni owete duto .
Ng’wono mar Ruodhwa Yesu Kristo mondo obed kodu .
An Paulo , kaachiel gi Silvano , kod Timotheo , wandikonu un kanyakla mar jo-Kristo man Thesalonika moyie kuom Nyasaye Wuonwa kod Ruodhwa Yesu Kristo .
Ng’wono gi kue moa kuom Nyasaye Wuoro kod Ruoth Yesu Kristo obed kodu .
Owetewa , nyaka wago erokamano ni Nyasaye nikech un . Owinjore mondo watim kamano nimar yie ma un-go medore ahinya , kendo hera ma ng’ato ka ng’ato kuomu oherogo wadgi bende medore moloyo .
Mano emomiyo wan wawegi wapuoyou ni kanyakla mag jo-Nyasaye , nikech udhil gi sand kod chandruok muneno , to pod uyie ayiea motegno .
Mano en gima nyiso ratiro ni bura mar Nyasaye ni kare , nimar kuseneno sand kod chandruok nikech Loch Nyasaye kamano , to e giko , mano nomi kwanu ka joma owinjore yudo gueth mar Lojno .
Adier , kaka Nyasaye en ng’ama kare , enosand joma sandou ,
to noresu un muneno sandruok , kendo wan bende noreswa . Mano notimre ka Ruoth Yesu ofwenyore , koa e polo gi malaika mage man gi teko ,
e mach maliel mondo ochul kuor ni joma ok oyie Nyasaye , kendo ni joma odagi winjo Wach Maber man kuom Ruodhwa Yesu .
Giniyud kum ma en lal ma nyaka chieng’ , koriembgi mabor gi tekone man gi duong’ .
Mano notimre chieng’ ma Ruoth obiroe mondo oyud duong’ kuom joge duto , kendo oyud luor kuom joma oyie kuome . Un bende unubed kuom jogo , nikech ne uyie wach mane wakelonu .
Mano emomiyo walemonu pile , kwakwayo ni mondo Nyasachwa omi ubed joma owinjore gi ngima moluongoue , kotiyo gi tekone mondo ochop dwaro mabeyo duto ma un-go , kendo omi tichu duto , mutiyo nikech yie ma un-go , odhi maber .
Walemo ni mondo nying Ruodhwa Yesu oyud duong’ kuomu , kendo ni mondo un bende uyud duong’ nikech un joge . Nyasachwa kod Ruodhwa Yesu Kristo mondo omi gima kamano otimre kuom ng’wonone .
To koro wadwaro wuoyo kodu kuom biro mar Ruodhwa Yesu Kristo , kendo kaka ibiro chokowa kanyakla mondo waromne .
Wakwayou mondo kik uparru , kata kik chunyu chandre , kugalo ni Chieng’ Ruoth osechopo .
Kik uyie mondo ng’ato owuondu e yo moro amora , bed ni en yor fweny , kata en wach ma ng’ato ohulo , kata barua moro muparo ni mit oa kuomwa , nimar chiengno ok nobi kapok Piem Mogik obetie , kendo kapok Ng’at Mochayo Chik othinyore . En e Jal ma gikone en mana lal .
Obiro sungore , kokwero gimoro amora miluongo ni nyasaye , kata gimoro amora milamo . Enohedhre kata mana bet e Hekalu mar Nyasaye , kohulo owuon ni en Nyasaye .
Donge unyalo paro ni kane pod an kodu , to ne anyisou wachni ?
To koro nyaka bed ni ung’eyo gima pod osinde ni mondo kik ofwenyre nyaka ndalo moketne chopi .
Teko mopondo mar tich Chayo Chik koro tiyo ling’ling’ , to ka jal ma koro sindo Ng’at Mochayo Chik ogol oko , to tekono nofwenyre .
Bang’e Ng’at Mochayo Chik nothinyre , to Ruoth Yesu nobi gi duong’ne duto , mi nonege gi muya moa e dhoge , kendo notiek tekone duto .
Biro mar Ng’at Mochayo Chikno nobed tich Satan . Notim honni duto gi ranyisi mag miriambo ,
kod wuond duto maricho miwuondogo joma olal . Jogo nolal kamano nikech gidagi hero adiera manyalo miyo gikwo .
Mano emomiyo Nyasaye ooronigi teko moro mondo owuondgi , kendo omi giyie gima ok adier .
Kamano nokum ji duto mane otamore yie adiera , to ohero mana richo .
Un owetewa ma Ruoth ohero , nyaka wago ni Nyasaye erokamano pile nikech un , nimar un ema Nyasaye noyierou nyaka a chakruok mondo uyud warruok , ka opuodhou gi Roho , kendo kuom yie ma un-go kuom adiera .
Ne oluongou mondo uyud warruokni kuom Wach Maber ma walando , kendo mondo un bende uyud duong’ mar Ruodhwa Yesu Kristo .
Emomiyo owetewa , chung’uru matek . Makuru puonj mane wapuonjou gi dhowa kod barupewa .
Ruodhwa Yesu Kristo owuon , gi Nyasaye Wuonwa moseherowa gi hera maduong’ , kendo mosejiwowa gi jip mochwere , kendo mosemiyowa geno maber , kuom ng’wonone ,
To koro owetewa , lemnwauru mondo Wach Ruoth olandre piyopiyo , kendo oyud duong’ kaka osetimore e kindu .
Lemuru bende mondo Nyasaye oreswa kuom joma okethore , kendo kuom joma timbegi richo , nikech ji duto ok gin joma oyie .
To Ruoth en jaadiera , omiyo enojiwu , kendo enoritu kuom Ng’ama Rach .
To wan , Ruoth miyo wageno ni utimo gik moko duto ma wawachonu , kendo ni ubiro medo timo kamano .
Ruoth mondo omi chunyu omed hero Nyasaye , kendo ubed gi kinda machalo gi kinda mane Kristo nigo .
To owetewa , wachikou e nying Ruodhwa Yesu Kristo ni , pogreuru kuom owete mabudho abudha kayiem nono , kendo ok luw chik mane uyudo kuomwa .
Un uwegi ung’eyo kaka onego uluw timwa , nimar kane wan kodu ne ok wabudh abudha .
Ne ok wayudo chiemo nono kuom ng’ato ma ok wachulo , to ne watiyo matek gi luchwa odiechieng’ gotieno , mondo kik wami ng’ato kuomu ting’ mapek .
Ok ne watimo kamano nikech ne waonge gi ratiro mar yudo konyruok kuomu , to ne watimo kamano mana ni mondo wabed ranyisi munyalo luwo .
Adier , kane wan kodu to ne wamiyou chik ni ka ng’ato ok dwar mondo oti , to kik ochiem .
Wawacho kamano nikech wawinjo ni nitie jomoko kuomu mabudho abudha ka ok tim gimoro , to tije jowadgi ema gikeloe weche .
E nying Ruoth Yesu Kristo wagolo chik ni joma kamago , kendo wasiemogi ni mondo giti gi kue , giyud gik ma gikonyorego .
To un owetewa , kik uol gi timo maber .
Ka ng’at moro ok oyie winjo gima wawacho e baruani , to ng’iuru ng’atno maber , kendo pogreuru kode , nikech mano dipo ka okuodo wiye .
To kik ukwane ka jasigu , to siemeuru ka owadu kuom Kristo .
Ruodh kue owuon mondo omiu kue mare pile e yore duto . Ruoth obed kodu uduto .
An Paulo andiko mosni gi lweta awuon . En kido ma aketo e barupena duto , kendo mano e kaka andiko .
Ng’wono mar Ruodhwa Yesu Kristo obed kodu uduto .
An Paulo , jaote mar Kristo Yesu kuom chik mar Nyasaye ma Jawarwa gi Kristo Yesu ma en geno marwa ,
andikoni in Timotheo , nyathina maradier kuom yie . Ng’wono gi miwafu kod kue moa kuom Nyasaye Wuonwa gi Kristo Yesu obed kodi .
Adwaro mondo imed dak Efeso mana kaka ne akwayi mondo itim , kane oyudo awuok adhi e piny Makedonia . Ji moko ni Efeso kuno mapuonjo puonj mayore , to nyaka ikwergi mondo giwe timo kamano .
Bende nyisgi mondo giwe keto chunygi kuom sigendini manono kod sigendini mag anywola , nimar mago gin mana weche makelo mbaka ma ok rum , to ok gimi ji ng’e cheno mar Nyasaye , miyudo kuom yie .
Gima omiyo ne anyisi mondo itim kamano en ni mondo hera mawuok e chuny maler maonge bura , kendo man gi yie maradier , obedie .
Ji moko oseweyo luwo mago , mi obayo yo , kendo odonjo e mbekni manono .
Chunygi dwaro mondo gibed jopuonj Chik Nyasaye , to ok ging’eyo tiend weche ma giwacho , kata mana tiend puonj ma gipuonjo ka giramo ni e adier .
Wang’eyo ni Chik ber , ka ji tiyo kode kare ,
ka ging’eyo ni Chik ok oketi ni joma beyo , to okete ni joma ketho chik maroyiem , gi joma ok oluoro Nyasaye , kod joma onjawni . Bende okete ni jonek wuonegi kata minegi kata mana jomoko nono .
Okete bende ni joma terore , kendo ni chwo materore gi chwo wetegi , kendo ni joma kwalo ji , gi jomriambo , gi joma kuong’ore gi miriasia . Chutho Chik oketi ni ng’ato ang’ata matimo gimoro amora makedo gi puonj maradier .
Puonjno owinjore kod Wach Maber mawuoyo kuom duong’ maler mar Nyasaye mipako . Wach maberno ema ne Nyasaye omiya mondo alandi .
Agoyo erokamano ni Ruodhwa Yesu Kristo kuom miya teko mondo ati tijni , nikech nokwana ka jaadiera , mi oyiera mondo atine .
Kata obedo ni ne an ng’at mayanyo nyinge , kendo ma jasand ji , kendo ma jakwinyo , to ne okecha nikech ne atimo gigo kane pok ayie , kendo ka akia gima atimo .
Bende Ruodhwa Yesu Kristo ne onyisa ng’wono mogundho ahinya , kaachiel gi yie kod hera ma wayudo ka wan kuome .
Wach maradier kendo mowinjore ji oyiego chuth en ni , “ Yesu Kristo nobiro e piny mondo owar joricho , ” To an e jaricho marachie moloyo joricho duto ,
to Yesu Kristo ne okecha mana ni mondo kuoma ema okwong onyisie ji kaka ojahore mos ahinya . Nodwaro bende mondo obed ranyisi ni joma biro yie kuome mondo oyud ngima mochwere .
Opak Ruoth mochwere ! En Ruoth ma ok tho , kendo ma ok ne . En e Nyasaye kende . Duong’ obedne ma nyaka chieng’ . Amin .
Koro Timotheo nyathina , asemiyi chikno kaluwore gi weche mane johul wach moa kuom Nyasaye okoro kuomi chon . Ked lweny maber , ka wechego jiwi ,
kendo bed gi yie motegno , kionge gi gimoro ma dimi chunyi thagi . Jomoko osetimo gik ma chunygi nyisogi ni ok kare , omiyo koro giseweyo yie mane gin-go , mi gilal .
Humenayo gi Aleksander gin ji ma kamago . Aseketogi e lwet Satan mondo gipuonjre ni kik giyany Nyasaye .
Koro wach mokwongo ma akwayo en ni mondo ji oter ywakgi ir Nyasaye ka gilemo kendo ka gisayo ni ji duto , kendo gigoyo erokamano .
Nyaka gilem ni ruodhi gi jotelo duto , mondo wadag e ngima mokue kendo moboch , kwaluoro Nyasaye , kendo ka wan joma odimbore chuth .
Lemo ma kamago en gima ber kendo malong’o ni Nyasaye Jawarwa ,
ma dwaro mondo ji duto okwo , kendo ong’e adiera .
Nyasaye en achiel , to e kinde kod ji bende nitie jagach achiel , ma en Yesu Kristo , ma bende en dhano kaka ji .
En ne ochiwore mondo owar ji duto . Kamano kane kinde mowinjore ochopo , to nonyiso ratiro ni Nyasaye dwaro waro ji duto .
Mano emomiyo noketa jaote , mondo aland wachno , kapuonjo joma ok jo-Yahudi wach mar yie maradier . Ok ariambi , to awacho adiera !
Emomiyo adwaro ni mondo kamoro amora ma ji ochokoree e lemo , to chwo ema mondo olem . To nyaka gibed joma ler , manyalo ting’o luetgi malo kaonge gi mirima kata mbaka moro e chunygi .
Mon bende onego rwakre gi lewni mowinjore , ka gibidhore kendo giritore kare . Rwakruokgi kik bed mana mar kado wich , kata mar dhahabu , kata kite mabeyo , kata lewni ma nengogi tek ,
to onego girwakre gi timbe mabeyo kaka owinjore gi mon ma wacho ni oluoro Nyasaye .
Mon mondo opuonjre koling’ , kendo koyie winjo wach .
Ok ayie mondo dhako opuonj ji kata mondo otel ni chwo , to ber mondo oling’ ,
nikech Adam ema nochue mokwongo , eka ochue Hawa .
Bende ok Adam ema ne owuondi , to Hawa ema nowuondi modoko jaketho .
To kata kamano , dhako noyud resruok e yor nywolo nyithindo , ka osiko e yie gi hera gi puodhruok kod ritruok .
En wach madieri ni ka ng’ato dwaro mondo obed jatend kanyaka mar jo-Kristo , to odwaro tich mogen .
Kuom mano jatend kanyakla mar jo-Kristo nyaka bed ng’at ma wach moro marach onge kuome , kendo mokendo dhako achiel kende , bende nyaka obed ng’at moritore , mobidhore , modimbore , mohero rwako welo , kendo ma japuonj molony .
Kik obed jakong’o , kata ng’at mohero goruok , to nyaka obed ng’at mamuol ma ok ohero dhaw , bende ma ok ohero pesa .
Nyaka obed ng’at morito dalane adimba , kendo mochiko nyithinde kaka owinjore mondo gimiye luor ,
nikech ka ng’ato kia rito dalane owuon , to ere kaka dorit kanyakla mar jo-Nyasaye ?
Kik obed ng’at mowar machiegni , dipo ka sunga omake , mi bura mane oloyo Satan oloye en bende .
Bende nyaka obed ng’at ma joma ok jo-Kristo ogeno , mondo kik ji yud thuolo mar chaye , ma dimi opodhi e obadho mar Satan .
Kamano jokony jotend kanyakla mar jo-Kristo bende nyaka bed joma odimbore , to ok joma dhogi ariyo , kata jokong’o , kata joma oowore ni yudo ohala .
Nyaka gibed joma onge ketho moro ma gipando e chunygi , kendo nyaka gibed joma omako adiera mar yie marwa matek .
To kapok gichako tich to nyaka temgi , mondo one ane ka gionge ketho moro .
Kamano mondgi bende nyaka bed gi tim makare , to kik gibed mon ma jokuoth , to gibed mon moritore , kendo ma jo adiera e weche duto .
Jokony jotend kanyakla mar jo-Kristo nyaka bed joma nigi mon achiel achiel , kendo gibed joma rito nyithindgi gi miegi maber .
Jokony jotend kanyakla mar jo-Kristo matiyo maber yudo nying’ maber , kendo gin gi ratiro mar lando wach yie ma wan-go kuom Kristo Yesu .
Andikoni baruani ka ageno biro iri mapiyo ,
to kapo ni adeko , to baruani biro nyisi kaka jood Nyasaye onego owuothi . Jood Nyasaye en kanyakla mar joma oyie kuom Nyasaye Mangima , kendo e siro kod mise ma adiera oyiengoree .
Chutho , mano kaka adiera mar yie mwapuonjo duong’ ahinya ! Owacho niya , “ Kristo nobiro e ringruok ka dhano . Roho ne onyis ni oonge gi ketho . Malaika ne onene . Ne oland nyinge e kind ogendini . Ji ne oyie kuome e piny ngima Ne otere malo e duong’ . ”
Roho wacho malong’o ni e ndalo giko , ji moko nowe yie marwa , ka gichiko itgi ni puonj mag jochiende ma miyo ji lal .
Jopuonj mag miriambo ma parogi odinore ka gima owang’ gi nyinyo maliet nowuond ji ,
ka gipuonjogi ni kik gikendi , bende ginikwergi mondo kik cham chiemo moko , ma Nyasaye ema ochweyo mondo joma oyie , kendo ong’eyo adiera , ocham gi erokamano .
To gik moko duto mane Nyasaye ochueyo beyo , kendo onge monego ji kuer , to onego chamgi kigoyo ni Nyasaye erokamano ,
nikech Wach Nyasaye gi lemo miyo gibedo maler .
Ka ipuonjo owete wechego , to inibed jatich maber mar Kristo Yesu , kendo weche mag yie kod puonj maber miseluwo nomi idongi .
To bed mabor gi sigendini manono mag pinyni maonge tiendgi . Bed kipuonjo timo timbe mowinjore gi luoro Nyasaye .
Ing’eyo ni ka ng’ato oketo chunye kuom tuke mag rieyo del , to mano konye mana e yore moko kende , to ka ng’ato oketo chunye kuom luoro Nyasaye , to mano konye e yore duto nikech okelone gueth e ngima ma sani , kendo e ngima mabiro bende .
Wachno en adier , kendo owinjore ji oyiego chuth .
Mano ema omiyo watiyo matek kendo wakedo , nikech wan gi geno kuom Nyasaye mangima , ma Jawar mar ji duto , to moloyo Jawar mar joma oyie .
Puonj ji wechego , kendo chikgi ,
ma ok iyie mondo ng’ato ochayi nikech itin . To bed ranyisi ni jo-Kristo , kuom weche miwacho , gi gik mitimo , kod hera miherogi ji , kendo kuom bedo jaadiera , bende kuom bedo ng’ama ler .
Ket chunyi kuom somo ni ji Wach Nyasaye , kendo kuom lando wach , kendo kuom puonjo ji , nyaka chieng’ moro abi .
Kik ijwang’ mich mar Roho mane iyudo kane okor wach kuomi e kinde mane jodongo oyieyoe luetgi kuomi .
Tim gigo gi chunyi duto mondo ji one kaka idongo e yore duto .
Tim kinda e wechego , kiritori iwuon , kendo kitimo gik mipuonjo . Kitimo kamano to iniresri iwuon , kendo nires joma winjo weche mipuonjo bende .
Kik idhaw ni ng’ama duong’ , to los kode mos , mana kaka dilos gi wuoru . Bende bed kod yawuowi mana ka gima gin omineni .
Mon madongo to bedgo kaka mineni , to nyiri kod mon matindo to bedgo kaka nyimineni e yo maler chutho .
Nyaka ipar mond liete modong’ kendgi chuth .
To ka chi liel moro nigi nyithinde kata nyikwaye , to ber mondo ginyis ni giluoro Nyasaye kuom gik ma gitimo e miegi , ka gikonyo jonywolgi gi jonywol jonywolgi , nikech mano ema long’o ni Nyasaye .
Chi liel hiehie en chi liel modong’ kende , maonge watne moro , en ogeno mana Nyasaye , kendo osiko kolemo , kendo osayo Nyasaye odiechieng’ gotieno .
To chi liel mohero raha to osetho , kata obedo ni ongima .
Puonj ji chikno , mondo mond liete obed ma onge bura .
Ka ng’ato ok nyal rito wedene , to moloyo ka ok onyal rito joode , to en ng’at mosekwedo yie marwa , kendo orach moloyo ng’at ma ok oyie .
Kik iyie mondo ondik nying chi liel ma hike pok oromo piero auchiel e kwan mond liete . To bende nyaka obed dhako modimbore kuom chwore achiel ,
kendo ma ji oyiego ni timbene beyo , bende moserito nyithinde maber . Bende nyaka obed dhako mohero rwako welo kendo moyie konyo jo-Nyasaye kadwokore piny e tich moro amora kaka lwoko tiend jo-Nyasaye , kendo nyaka oket chunye kuom tiyo tije mabeyo duto .
To kik iyie mondo ondik nying mond liete mapod tindo , nikech ka gombogi osegologi kuom Kristo , to gidwaro mondo okendgi .
Kamano bura loyogi , nikech giketho singruok mane gitimo mokwongo gi Kristo .
Bende ka giwuotho e mier ka gitiyo , to gipuonjore doko josamuoyo , to ok mana josamuoyo kende , to bende giting’o weche koni gi koni , kendo gidonjo e weche ma ok mekgi , ka giwacho gik ma ok owinjore giwachi .
Omiyo daher mondo okend mond liete matindo , mi ginywol nyithindo , kendo girit utgi , eka digitam jasikwa yudo thuolo mar wacho weche maricho kuomwa .
Mond liete moko osebayo yo , kendo giluwo Satan .
Ng’at moseyie , bed ni en dichwo kata dhako , man gi wedene moko ma mond liete , nyaka okonygi , ma ok oweyo ni jo-Kristo ting’ mar konyogi , eka jo-Kristo obed gi thuolo mar konyo mond liete modong’ kendgi chuth .
Jo-Kristo nyaka kwan jodongo motelo ni kanyakla mar jo-Kristo maber ka joma owinjore yud pok nyadiriyo , to moloyo onego gipar joma keto chunygi kuom tich lando wach , kendo kuom puonjo ji .
Muma wacho niya , “ Kik itwe dho dhiang’ ka ywayo lodi madiemo cham , ” kendo ni , “ Jatich ber gi pokne . ”
Kik iyie giwach ma odonjnigo jaduong’ kanyakla mar jo-Kristo moro , kaonge joneno ariyo kata adek .
Joma timo richo to ikwer mana e nyim ji ratiro , mondo jomoko bende obed maluor .
Amiyi chik matek e nyim Nyasaye kendo e nyim Kristo Yesu kod malaika maler ni , nyaka irit chikego . Kiyalo wach moro amora to kik ing’ad bura kapok iwinjo weche duto koni gi koni , kata kik idog ni ng’ato kayiem .
Kik irikni yieyo lwedo kuom ng’ato kikete e tich telo , nikech dipo ka iriwori kode e richone moro , to ritri ibed maler .
Ok onego imodh mana pi kende , to madh divai matin mondo okonyni iyi , nikech midekre ma in-go pile .
Jomoko richogi ong’ere ratiro , kendo terogi e bura , to jomoko richogi fwenyore mana bang’e achien .
Kamano bende e kaka timbe mabeyo bende nenore ratiro , to kata ka ok ginenre , to nyaka gifwenyre bang’e .
Owete manie tich misumba nyaka kwan ruodhigi ka joma onego mi luor duto , mondo kik ji cha nying Nyasaye , kod wach mwapuonjo .
To wasumbini man gi ruodhi moyie kuom Kristo kik cha ruodhigigo mana nikech gin owete , to nyaka gitinigi maber moloyo , nikech joma gitiyonigigo gin owete ma gihero . Ka ipuonjo to wechego ema nyaka ijiw malong’o .
To ka ng’ato kelo puonj mayore , kendo ma ok oluwore gi weche maradier gi mag Ruodhwa Yesu Kristo , kod puonj ma miyo ji luoro Nyasaye ,
to mano nyiso ni en ng’at ma jasunga , kendo ok ong’eyo gimoro . Oowore mana gi mino wach , kod goyo mbaka makelo nyiego , gi daw , gi hango wach , gi chich maricho mamiyo ji parruok ,
kod dondruok maonge giko . Joma timo gik ma kamago gin joma parogi okethore , kendo ma adiera oselalnigi . Giparo ni lamo Nyasaye nyalo kelonigi ohala !
To chutho , lamo Nyasaye nyalo keloni ng’ato ohala , to mana ka gik ma en-go orome .
Ne ok wakelo gimoro e pinyni , bende ok wanyal kawo gimoro waago .
Omiyo , ka wan gi chiemo kod lewni , to mago mondo oromwa .
Joma dwaro bet jomwandu podho e tem kod gombo mathoth mofuwo kendo mahinyogi . Gombo ma kamago rwako ji e kethruok , kendo miyo ji lal ,
nimar hero pesa e chakruok mar kit richo duto . Jomoko osegombo mondo oyud pesa mathoth , kendo mano osemiyo gibaro giweyo yie marwa , mi gichwowo mana chunygi giwegi gi chandruok mathoth .
To in ng’at Nyasaye , nyaka ibed mabor gi gigo duto , to dwar mondo ibed mana ng’ama kare , kendo moluoro Nyasaye , bende man gi yie kod hera , kendo motimo kinda , kendo mamuol .
Ked lweny maber mar yie kimako ngima mochwere , ma en ngima mane oluongie kane ihulo malong’o ni iyie kuom Kristo e nyim ji mang’eny .
Amiyi chik e nyim Nyasaye mamiyo gik moko duto ngima , kendo e nyim Kristo Yesu ma bende nohulo malong’o yie ma en-go e nyim Pilato .
Chikno en ni nyaka irit chik mane omiyi ma ok iketho , kendo ibed maonge bura nyaka Ruodhwa Yesu Kristo duogi .
Nyasaye mipako , ma en kende e wuon loch , nomi Kristo obi e kinde ma en owuon oseketo . En e Ruodh ruodhi , kendo en e jaloch moloyo joloch duto .
En kende ema ok otho , kendo odak e ler ma dhano ok nyal chopoe . Onge dhano mosenene , kata manyalo nene . Pak gi loch ma nyaka chieng’ obedne ! Amin .
Nyis joma nigi mwandu mag pinyni mondo kik gibed jong’anyi , kendo kik giket chunygi kuom mwandu manono , to gigen mana Nyasaye ma miyowa gik moko mogundho mondo wabedgo mamor .
Nyisgi mondo gibed joma timbegi beyo , ka timbegigo ema obedonigi mwandu mogundho , mayie pogo gik ma gin-go ni jowetegi .
Ka gitimo kamano , to ginikan mwandu ma nobednigi mise maber e ndalo mabiro , mondo giyud ngima ma en ngima maradier .
To in Timotheo , rit gima osemiyi mondo irit . Kik ichik iti ni weche manono ma onge tiendgi , kod mbekni ma ji goyo kuom gima giluongo ni rieko , to adier ok en rieko kata matin !
Jomoko mawacho ni gin kod rieko ma kamano osebayo yo mi oa kuom yie ma wan-go . Ng’wono obed kodu .
An Paulo , jaote mar Kristo Yesu kuom dwaro mar Nyasaye ,
andikoni in Timotheo , nyathina ma ahero . Nyasaye ne omiya tich mar lando ni ji wach ni osesingorenwa ni wayudo ngima kuom Kristo Yesu . Ng’wono gi miwafu kod kue moa kuom Nyasaye Wuoro gi Kristo Yesu Ruodhwa obed kodi .
Alemoni pile , odiechieng’ gotieno , kendo ka alemo to agoyo erokamano ni Nyasaye ma atiyone ka parona liw , kaka kwerena bende notiyone .
Ka aparo kaka pi wang’i nochwer to agombo neni , mondo chunya obed gi mor mogundho ,
nikech aparo yie maradier ma in-go . Yienino chalo gi yie mane Lois dani nigo mokwongo , kendo mane Yunike meru bende ni-go .
Mano emomiyo aparoni mondo ichier mich mar chuny mane Nyasaye omiyi kane ayieyo lweta kuomi .
Nyasaye ne ok omiyowa chuny mar bedo ngoche , to nomiyowa chuny mar bedo gi teko , gi hera , kod ritruok .
Omiyo kik wiyi kuodi kod nyiso ji wach Ruodhwa , kata kik wiyi kuod koda , an ng’ate motue . To kuom teko mar Nyasaye , yie mondo ine masiche kodwa nikech Injili .
Nyasaye nowarowa kendo oluongowa mondo wabed joge owuon , ok nikech gimoro maber ma wasetimo , to mana nikech mano ema nodwaro kuom ng’wonone . Nyaka nene ne omiyowa ng’wononeno kuom Kristo Yesu .
To koro oseele kuom fwenyruok mar Jawar Kristo Yesu e piny . Kristo ema nosetieko tho , kendo osenyisowa ratiro kuom Injili ni ngima ma nyaka chieng’ nitie .
Ne oyiera mondo aland Wach Maber kaka jaote kendo japuonj .
Mano ema omiyo aneno masira kama , to wiya ok nyal kuot , nikech ang’eyo Jal mane ayie kuome , kendo aonge gi kiawa ni gima asemiye , onyalo ritona nyaka chop chieng’ Bura .
Nyaka imak puonj maradier mane amiyi , obedni ranyisi . Luw puonj ka in gi yie kod hera ma wan-go kuom Kristo Yesu .
Gima ber mane omiyino rit mang’won , ka Roho Maler konyi .
Ing’eyo ni owete duto manie piny Asia , koda ka Fugelo , gi Hermogene , oseringo oweya kenda .
To Ruoth mondo oguedh jood Onesiforo , nikech noduogo chunya ndalo mang’eny , kendo wiye ne ok okuot koda kane an e jela ,
to kane ochopo Rumi nomanya ahinya nyaka oyuda .
Ing’eyo maber ahinya kaka ne okonya e yore mathoth e dala mar Efeso ! Ruoth mondo okeche chieng’ Bura .
Omiyo in nyathina , bed motegno kuom ng’wono ma wan-go kodi , ka wan kuom Kristo Yesu .
Weche duto mane iwinjo ka apuonjo e nyim joneno mang’eny , to in bende nyaka inyis joma igeno , ma bende nyalo puonjo jomoko .
Yie mondo osandi kodwa kaka jalweny maber mar Kristo Yesu .
Jalweny maber ok dwar mondo oduodre gi weche mag dala , nimar odwaro bedo malong’o ni jal mane ondike .
Jang’uech maringo kar tugo bende ok yud osimbo mar locho ka ok oringo kaka chik dwaro .
Japur motiyo matek bende ema onego kuong yud pokne kuom cham moka .
Par gima awachoni , kendo Ruoth nokonyi ng’eyo tiend weche duto .
Par ni Wach Maber ma alando en wach Yesu Kristo , ma nyakwar Daudi , mane ochier oa kuom joma otho .
Wach Maberno ema omiyo isanda kendo itueya gi nyororo ka ng’at motimo gik maricho . To wach Nyasaye ok nyal tue !
Mano emomiyo adhil e weche duto nikech joma Nyasaye oseyiero , mondo gin bende giyud warruok man kuom Kristo Yesu , kod duong’ne mochwere .
Nitie wach moro maradier mawacho niya , “ Ka wasetho gi Kristo , to wanabed mangima kode bende .
Ka watimo kinda to wanalochi kode bende , to ka wakwede , to en bende nokwedwa .
Kata ka wan ok wabedo joadiera , en to pod en mana jaadiera , nikech ok onyal loko kite . ”
Nyaka ibed kiparo ni ji wechego , kendo chikgi matek e nyim Nyasaye , ni kik gimin wach , nimar timo kamano ok kony gimoro kata matin to kelo mana kethruok ni joma winjo .
Tem matek mondo inyis ji ni in ng’at ma Nyasaye oyiego , kendo mapuonjo wach mar adiera e yo makare , kaka jatich ma tichne ok kuod wiye .
To bed mabor gi weche manono mag oyuma , nikech joma ohero weche ma kamago medo mana bedo mabor gi Nyasaye ,
kendo gik ma gipuonjo chalo mana gi adhola manyamore .
Gisebayo yor adiera , ka giwacho ni ndalo chier osekadho , mi giketho yie mar jomoko .
To Nyasaye oseketo mise motegno mochung’ kogurore , kendo ondikie niya , “ Ng’ato ka ng’ato mahulo nying Ruoth nyaka pogre gi richo . ”
Ong’ere ni e ot moro amora maduong’ nitie agulini mopogore opogore , ma moko olos gi dhahabu kata fedha , to moko bende olos gi bao kata lowo . Mokwongo itiyogo tije mogen , to mokogo itiyogo tich aticha .
Omiyo ka ng’ato opuodhore oa e yore ma ok ler , to enobed kaka agulu mitiyogo tich mogen , nikech en ng’at mochiwore ni Nyasaye , ma Ruoth nyalo konyorego kuom tiyo tich moro amora maber .
Nyaka iring ia e gombo mag yawuowi , to ibed e kanyakla mar joma sayo Ruoth gi chuny maradier , kendo madwaro bedo joadiera , kendo madwaro tim makare gi hera kod kue .
Bed mabor gi mbekni mofuwo maonge rieko , king’eyo ni gikelo miero .
Jatich Ruoth ok owinjore bed makwiny , to onego obed ng’ama ng’won gi ji duto , kendo obed japuonj molony , mahore mos ,
kendo marieyo joma dagi wachne gi muolo . Kamoro dipo ka Nyasaye nyalo miyo chunygi lokre mondo ging’e adiera ,
kendo giyud rieko , mi gitony gia e obadho mar Satan , mosemakogi mondo gitim dwarone .
To ng’e malong’o ni kinde mag chandruok nobedi e ndalo mag giko .
Ji nobed joma oherore kendgi giwegi , kendo ma ohero pesa . Ginibed joma wuorore kendo ma jong’ayi , kendo ma yanyo ji . Bende ok giniwinj jonywolgi , bende ok ginibed joma goyo erokamano , kata joma oluoro Nyasaye .
Ginibed joma ok ohero jowetegi , kendo mamako sadha . Bende ginibed joma jokuoth kendo joma oowore , kendo jomahundu , kendo joma ok ohero gik mabeyo .
Ginibed andhoke kendo joma mwomore kendo josunga , bende ginibed joma ohero raha moloyo Nyasaye .
Ginitim gik mamiyo ginenore ka joma oluoro Nyasaye , to ngimagi to nonyis ni gionge gi teko ma luoro Nyasaye kelo . In to nyaka ibed mabor gi joma kamago .
Joma kamago ema yudo thuolo mar donjo e mier , kendo hoyo mon mayomyom mogangore gi richo , kendo ma gombo mayoreyore ywayo koni gi koni .
Gin mon matemo puonjore pile , to ok nyal ng’eyo adiera chuth .
Kaka Janes gi Jambre nokedo gi Musa , e kaka joma richogo bende kedo gi adiera . Gin joma parogi okethore , kendo joma yiegi orem .
To ok ginidhi nyime , nikech fupgi nofwenyre e lela e nyim ji duto , mana kaka fup Janes gi Jambre bende ne ofwenyore .
In to iseluwo puonjna gi timna kod gik ma adwaro timo e ngimana . Iseneno yie mara , gi dhilna , gi herana , gi kindana ,
gi sand misandago , kod masiche ma aneno . Ing’eyo gik moko duto mane otimorena Antiokia gi Ikonio kod Lustra , kendo ing’eyo kaka ne adhil e sandgo duto . To Ruoth ne oresa e mago te .
Chutho , ji duto madwaro doko joma oluoro Nyasaye kodembore kuom Kristo Yesu to nyaka yud sand .
To joma richo gi joma wuondore nomed bedo joma richo moloyo , ka giwuondo ji , kendo gin bende iwuondogi .
To in nyaka isik kirito weche misepuonjori , kendo ming’eyo ni adier , king’eyo ni joma ne opuonji gin ng’a gini .
Bende ng’e ni nyaka ia e nyathi isebedo king’eyo weche manie Muma ma nyalo miyi rieko makeloni warruok , ka iyie kuom Kristo Yesu .
Weche duto manie Muma wuok kuom much Nyasaye , kendo konyo kuom puonjo ji , kendo kuom kwero gik maricho , kendo kuom rieyo ji , kendo kuom tiego ji mondo obed joma kare ,
mondo jo-Nyasaye obed molony kendo moikore chuth ni tije mabeyo duto .
E nyim Nyasaye kendo e nyim Kristo Yesu , mabiro ng’ado bura ni joma ngima gi joma otho , aparo ni Kristo biro duogo mondo olochi . Omiyo amiyi chik ni ,
land Wach Nyasaye , kendo ket chunyi kuom tijno kinde duto , kata ka piny ber kata rach . Kwer weche duto ma ok ni kare . Kendo rie weche maricho , kijiwo ji kendo ipuonjo gi kinda duto .
Ndalo biro ma ji ok noyie puonj maradier , to giniluw mana gombogi giwegi , kendo ginidwar bedo gi jopuonj mathoth mondo opuonjgi mana weche malombogi .
Ginidagi winjo adiera , to ginichik itgi mana ni sigendini manono .
In to , bed modhil kinde duto . Nyaka iyie yudo masira kitiyo tich mar lando Wach Maber , kendo chop tich duto ma omiyi .
An to , ngimana chalo gi misango miolo piny e kendo-mar-misango , kendo kinde ma aago e pinyni chiegni ,
Asekedo lweny maber , kendo asetieko ng’weya , bende aserito yie marwa .
Koro gima okanna en mana osimbo mimiyo joma kare , ma Ruoth ma jang’ad bura makare biro miya chieng’ birone . To ok an kenda ema nomiya osimbo , to nomi koda ka ji duto morito birone gi chunygi duto .
Tem matek mondo ibi ira piyo ,
nimar Dema oseringo oweya , nikech ohero pinyni , kendo osedhi Thesalonika . Kreske to osedhi e piny Galatia kendo Tito osedhi e piny Dalmatia .
Luka kende ema wadong’go ka . Ka ibiro , to kaw Mariko ubigo , nikech okonya maber .
Tukiko to aseoro Efeso .
E kinde akinda ma ibiroe to kelna law mane aweyo Karpo e dala mar Troa , kendo ikelna kitepena , to moloyo mago molos gi pien .
Aleksander ma jatheth mula notimona marach ahinya , Ruoth chieng’ nochule kuom gik mane otimona .
In bende tang’ne , nikech nokedo matek gi weche duto mane awacho .
E kinde mokwongo mane achung’ie e bura mondo awach wachna , onge ng’ato mane ochwaka , to ji duto noringo oweya . To Nyasaye mondo ong’wonnigi .
Ruoth ne ochung’ buta momiya teko mondo aland Wach Maber chuth , mondo ji duto ma ok jo-Yahudi owinj Wach Maber . Kamano ne oresa e dho sibuor .
Bende ang’eyo ni Ruoth pod biro resa kuom gimoro amora madwaro hinya , mi ochopa maber e polo kuma olochoe . Duong’ obedne nyaka chieng’ . Amin .
Mosna Priska gi Akula , kod jood Onesiforo .
Erasto ne odong’ Korintho . Trofimo to naweyo ka tuo e dala mar Mileto .
Tem matek mondo ibi ira kapok ndalo koyo ochakore . Yubulo gi Pude gi Lino kod Klaudia , kaachiel gi owete mamoko duto , jomosi .
Ruoth obed gi chunyi . Ng’wono obed kodu .
An Paulo , ma misumba Nyasaye , kendo jaote Yesu Kristo , ema andiko baruani . Nyasaye ne oora mondo ajiw yie mar joma Nyasaye oyiero obed motegno , kendo mondo apuonjgi adiera mamiyo giluoro Nyasaye ,
kuom geno yudo ngima mochwere , mane Nyasaye , ma ok riambi osesingore chon ni nomiwa .
Nyasaye ma jawarwa ema nohulo wachne malong’o e ndalo mane en owuon oketo , kendo nogolo chik ni an ema onego miya tich mar lando wachneno .
Andikoni in Tito , nyathina maradier kuom yie moriwowa kanyakla , ka akwayo mondo ng’wono gi kue moa kuom Nyasaye Wuoro gi Yesu Kristo obed kodi .
Ne aweyo idong’ e chula mar Krete mondo ilos gik mane pod orem , kendo iyier jodong kanyakla mag jo-Kristo e mier duto , kaka ne achiki .
Ka itimo kamano , to nyaka iyier mana joma onge ketho , man gi mon achiel achiel , ma nyithindgi gin joma oyie , kendo ma ji ok chichgo ni ngimagi achach , kata ni wang’gi tek .
Jatend kanyakla mar jo-Kristo en jarit tich Nyasaye , omiyo nyaka obed ng’at maonge ketho . Kik obed ng’ama jasunga , kata ma jamrima , kata ma jamer , kata ma ohero goruok , kata ng’ama ohero pesa .
To nyaka obed ng’at mohero rwako welo , kendo mohero gik malong’o . Bende nyaka obed ng’at mabidhore , kendo ma jang’ad bura kare , kendo ma timbene ler , kendo mong’eyo ritore owuon .
Nyaka oyie chuth ni wach mwapuonjo en adier , kendo nyaka omake matek , eka onyalo jiwo ji gi puonj maradier , kong’eng’o joma tamore yie puonjno .
Chutho , nitie ji mang’eny ma wang’gi tek , kendo mohero weche mag ayiem , bende ma jowuond . To moloyo gin jo-Yahudi moyie kuom Kristo .
Nyaka kwergi mondo giling’ , nikech giketho mier ka gipuonjo weche ma ok owinjore gipuonji , mana ni mondo giyud pesa .
Janabi moro ma ja Krete wadgi nowacho niya , “ Pile jo-Krete gin jomriambo . Gin ondiegi maricho , kendo jowuoro ma josamuoyo . ”
Gima nowacho en adier ! Emomiyo siemgi matek mondo gibed gi yie motegno ,
ma ok gidewo sigend jo-Yahudi , gi chik mag ji modagi adiera .
Gik moko duto ler ni joma ler , to onge gimoro kata achiel maler ni joma okethore , kendo ma ok oyie . Parogi kod chunygi okethore .
Giwacho ni ging’eyo Nyasaye , to timbegi nyiso ni gidage . Gin joma timbegi mono , kendo ma ok winj wach , kendo ma ok nyal timo gimoro maber .
To in Tito , nyaka iwach mana weche mowinjore gi puonj maradier .
Nyak inyis joma dongo mondo obed joma oritore , kendo ma ok ohero oyuma , kendo joma bidhore . Bende gibed joma nigi yie motegno , kendo man gi hera kod kinda .
Kamano bende nyaka inyis mon madongo mondo obed joma oluoro Nyasaye e ngimagi , to kik gibed jokuoth , kata joma ohero kong’o , to gibed ranyisi mabeyo ,
mondo omi mon matindo opuonjre hero chwogi kod nyithindgi ,
kendo obed joma oritore , mangimagi ler , bende ma rito utgi maber . Nyaka gibed mon mang’won kendo moluoro chwogi , mondo Wach Nyasaye kik yany .
Kamano e kaka onego jiw yawuowi bende mondo gibed joma oritore e yore duto .
In iwuon nyaka ibednigi ranyisi maber , kendo kipuonjo , to nyis ni in ng’at moriere , ma ok dwar oyuma .
To ka iwuoyo , to wach mana weche maradier ma ji ok nyal chayo ni ofuwo , mondo okuod wi jasigu , maonge gima rach mowacho kuomwa .
Nyis wasumbini mondo owinj ruodhigi e gik moko duto , kendo gitinigi maber ma ok gidwok wach .
Kik gikwel , to ginyis malong’o ni gin joma inyalo geno adier e weche duto , mondo gimi ji one kaka puonj mar Nyasaye Jawarwa ber e gik moko duto ma gitimo .
Nyaka watim kamano nikech ng’wono mar Nyasaye makelo warruok ni ji duto osefwenyore .
Ng’wonono puonjowa mondo wawe richo gi gombo mag piny , mi wabed joma oritore kendo makare , ka waluoro Nyasaye e pinyni ,
kendo warito gueth ma wageno yudo , ma en fwenyruok mar duong’ maler mar Kristo Yesu , Nyasachwa maduong’ kendo Jawar .
En ema ne ochiwore owuon nikech wan , mondo oreswa e richo duto , kendo opuodhwa wabed joge moyiero , mondo watim timbe mabeyo .
Mago e gik ma nyaka ipuonj ji , kijiwogi kendo ikwerogi gi teko duto momiyi , to kik iyie mondo ng’ato o chai .
Par ni ji mondo ochiw luor ni joma nigi loch kod joma nigi teko , ka giwinjo wachgi kendo giikore tiyo tije mabeyo duto .
Nyisgi ni kik giwuo marach kuom ng’ato , kata kik gibed joma ohero dhaw , to gibed joma dwaro kelo winjruok , ka ginyiso ji duto muolo ma gin go .
Wan wawegi chon ne waonge rieko . Ne ok wawinjo wach , kendo ne wan joma ne olal . Ne wan wasumbini mag gombo mayoreyore mag ringruok , klendo pile ne wan gi ichlit gi nyiego e chunywa . Ne wamon gi jowetewa , kendo jowetewa bende ne mon kodwa .
Kane ng’wono mar Nyasaye Jawarwa kod hera ma oherogo dhano ofwenyore ,
nowarowa . Ne ok owarowa nikech tim makare moro amora ma wan wawegi ne wasetimo , to nowarowa mana nikech ng’wonone owuon . Nowarowa gi lwok mane Roho Maler okelonwago nywol manyien kod ngima manyien .
Kuom Yesu Kristo Ruodhwa , Nyasaye noolo Roho mogundho kuomwa ,
ni mondo ka osemiyo wabedo e winjruok kode kuom ng’wonone , to wadok joma geno chamo gikeni mag ngima mochwere .
Wechego gin adier , kendo adwaro ni mondo ine ni ji owinjore , mondo joma oyie kuom Nyasaye oket chunygi kuom timo gik mabeyo . Adier , wechego beyo kendo konyo ji .
To nyaka iwe mbekni mofuwo , gi sigendini mag anywola , kod dhaw gi piem kuom weche mag Chik Musa , nikech weche ma kamago onge ohala , kendo gin weche manono .
Kisesiemo ng’at makelo pogruok diriyo , to weri kode chuth !
Nyaka ing’e ni ng’at ma kamano parone osekethore . Okethore aketha kong’eyo .
Kinde akinda ma aoroe Artema iri , kata aoro Tukiko , to reti mondo ibi ira Nikopoli , nikech kuno ema aseneno ni ber mondo abedie ndalo chwiri .
Tem matek mondo ikony Zena ma jabura kod Apolo e wuodhgi mondo kik gichand gimoro e yo .
To nyaka ine ni jowa opuonjore tiyo tije mabeyo , mondo giyud gik ma gichando . Kik gibed joma budho abudha .
Ji duto ma wan-go omosou . Mosnwa osiepewa man gi yie . Ng’wono mar Nyasaye obed kodu ndalo duto .
Kuom Filemon , osiepwa kendo jatich wadwa : An Paulo , ng’at motue nikech Yesu Kristo , ema andiko baruani gi owadwa Timotheo . Wandikoni kaachiel gi kanyakla mar jo-Kristo malemo e odi .
Bende wadikoni nyaminwa Afia kod Arkipo jalweny wadwa .
Ng’wono gi kue moa kuom Nyasaye Wuonwa gi Ruodhwa Yesu Kristo obed kodu .
Agoyo ni Nyasaye erokamano pile ka aluongo nyinge e lemona ,
nikech awinjo wach yie ma in-go kod hera ma iherogo Ruoth Yesu , kaachiel gi jo-Nyasaye duto .
Akwayo Nyasaye ni , kaka ilando ni jomoko yie ma in-go , waduto wamed ng’eyo malong’o gueth mogundho ma wan-go nikech wayie kuom Kristo .
Owadwa , kane awinjo ni hera ma iherogo jo-Nyasaye oseduogo chunygi , ne amor ahinya , kendo an bende chunya noduogo .
Kuom mano , kata obedo ni an-gi ratiro kuom Kristo mar chuni timo gima onego itim ,
to akwayi mana gi muolo nikech hera ma waherorego . An Paulo ng’at moti , bende ma koroni otue nikech Yesu Kristo ,
asayi kuom wach nyathina Onesimo , mane odoko wuoda ka an e od tuech ka .
Onesimo yandi ok konyi , to koro okonyowa ahinya , in kaachiel kod an .
Aduoge iri , kata obedo ni ochalo ringra awuon kamano !
Da ahero mondo obed koda ka okonya kaeri , e kinde ma anie tuech nikech Injili ni .
To ok adwar chuni mondo ikonya , to daher mondo ikonya mana kuom ng’wononi . Kuom mano , ok anatim gimoro ka ok iyiego .
Kamoro nyalo bet ni Onesimo nowuok kuomi kuom ndalo manok , mondo chieng’ moro oduog iri ubed kode nyaka chieng’ .
To koro ok oduog mana kaka misumba kende , to oduogo ka ng’ama oloyo misumba , nikech osedoko owadu ma ihero kuom Kristo . An owuon ahere , to in ema ibiro here moloyo , nikech ibiro here kaka dhano , kendo ibiro here kaka owadu kuom Ruoth !
Omiyo , ka ikwano ni an kod in wan e achiel kuom yie , to rwak Onesimo kaka dirwaka .
Ka osetimoni gimoro marach , kata ka en gi gopi moro to kwan mano ka gima an ema an gi gopi .
Koro andiko wechegi gi lweta awuon , ka asingora niya , “ An Paulo , abiro chuli , ” ka ok aparoni ni gopa ma in-go en mana ngimani iwuon !
Par wachno owadwa ! Adwaro ni mondo itimna ng’wono kuom Ruoth e wachni . Duog chunya kaka ja-Kristo wadwa .
Andikoni ka ang’eyo ni ibiro timo gima asewacho , kata moloyo mano .
To bende , ikna kar bet , nimar ageno ni Nyasaye biro winjo kwayou uduto , mi oduoga iru .
Epafra , motuewago nikech Kristo Yesu , omosi .
Mariko gi Aristarko gi Dema kod Luka , ma gin jotich wetena , bende jomosi .
Ng’wono mar Ruoth Yesu Kristo obed kodu .
Chon Nyasaye nomiyo jonabi owuoyo gi kwerewa e yore mang’eny kendo mopogore opogore ,
to e ndalo mogikgi , Wuowi owuon ema osebedonwa wach Nyasaye . En ema Nyasaye osekete wuon gik moko duto , kendo en ema osemiye chueyo gik moko duto .
En ema orieny kaka duong’ maler mar Nyasaye , kendo en e kit Nyasaye hie , kendo en ema omiyo gik moko duto osiko nikech wachne man gi teko . Kane en owuon oseloso yor pwodhruok kuom richo , nobet piny e bat korachwich mar Nyasaye manie polo .
Kaka nyinge mar Wuowi mane omiye duong’ moloyo nying malaika , e kaka obedo maduong moloyo malaika .
Onge malaika moro mane Nyasaye owachone ni , “ In e Wuoda : tinendeni asedoko Wuoru , ” kata mane owacho kuome ni , “ Anabed wuon mare , kendo enobed wuoda . ”
To bende kane Nyasaye chiegni kelo Wuode makayo e piny , to ne owacho niya , “ Malaika duto mag Nyasaye mondo olame . ”
Ka owuoyo kuom malaika to owacho niya , “ Nyasaye loko malaikane yamo . Oloko jotichne ligek mach . ”
To ka owuoyo kuom Wuowi , to owacho niya “ A Nyasaye , lochni nosik nyaka chieng’ , kendo irito piny gi adiera .
Ihero timbe makare , to imon gi timbe maricho . A Nyasaye , mano emomiyo Nyasachi oseyieri ruoth , mowiri gi mo , komiyi mor mang’eny moloyo mor mosemiyo jowadu . ”
Bende owacho niya , “ A Ruoth , kar chakruok in ema nichweyo piny , kiketo mise mare , kendo ne iseloso polo gi lueti iwuon .
Gin to ginirum , in to isiko mochwere . Giduto ginidog moti , kaka law doko moti ,
mi iniban-gi ka law abola , kendo inilokgi kaka iloko law . In to isiko mana in , kendo hiki ok norum . ”
Nyasaye pok onyiso malaikane moro ni , “ Bed e bada korachwich ka , nyaka chop aket wasiki obed raten tiendi . ”
Kamano waneno ni malaika gin mana roho matiyo ni Nyasaye . Nyasaye orogi mondo gikony joma biro yudo warruok .
Mano emomiyo nyaka waket chunywa kuom mako weche ma wasewinjo , mondo kik waba yo .
Wach Chik mane malaika okelo ne nigi teko , omiyo ng’at mane ok oluwe , kendo ok orite , noyudo kum moromo kode .
Wan to dwatony nade , ka wajwang’o warruok maduong’ makama ? Ruoth Yesu owuon ema nokwongo nyiso ji wach warruokno , eka joma nowinjo wachno nonyisowa ni en adier .
Nyasaye owuon bende nonyiso ni en adier , kuom timo ranyisi gi honni kod tije madongo mopogore opogore , kendo kuom pogonwa mich mag Roho kaka en owuon odwaro .
Wawuoyo kuom piny mabiro , to Nyasaye ne ok oketo malaika mondo obed jotend pinyno .
Nitie kamoro e Muma mawacho niya , “ Dhano en ang’o ma dipare ? Koso Wuod dhano en ang’o ma didewe ?
Ne imiyo obedo matin moloyo malaika kuom kinde manok . Bang’e ne isidhone osimbo mar duong’ kod pak ,
bende ne iketo gik moko duto e bwo tiende . ” Ka Muma wacho ni Nyasaye noketo gik moko duto e bwo tiend dhano , to mano nyiso ni onge gima odong’ ma ok oketoe tekone . To koro pod ok wane ka gik moko duto oket e teko dhano .
To gima waneno , en mana Yesu , mane Nyasaye omiyo obedo matin moloyo malaika kuom kinde manok mondo otho ni ji duto kuom ng’wonone mar Nyasaye . En ema Nyasaye nosesidhone osimbo mar duong’ kod pak , nikech rem mar tho mane oneno .
Nyasaye mane ochweyo gik moko duto mondo otine ne dwaro mondo okel nyithinde mang’eny e duong’ne maler . Omiyo noneno ni ber mondo omi jal matelonigi e warruok bed ng’ama kare chuth bang’ neno sandruok .
Jal mapwodho ji , kaachiel gi jogo mipwodho , giduto gin nyithind ng’at achiel . Mano emomiyo oluongogi ni owetene , ma ok wiye okuot ,
kowacho niya , “ Anahul nyingi ni owetena . Anapaki gi wer e dier chokruok . ”
Owacho bende niya , “ Anaket genona kuom Nyasaye . ” Kendo owacho ni , “ Eri , an ka , kaachiel gi nyithindo ma Nyasaye osemiya . ”
Emomiyo kaka nyithindogo nigi ringruok mar dhano , e kaka Yesu bende nokawo ringruok mar dhano . Notimo kamano mondo , kuom thone , oketh loch jal man gi teko mar tho , tiende ni Satan ,
kendo mondo ogony joma luoro mar tho osemiyo obedo wasumbini ndalo duto mag ngimagi .
Nenore malong’o ni ne ok obiro mana ni mondo okony malaika , to nobiro ni mondo okony nyikwa Ibrahim .
Mano emomiyo nyaka ne obed machalo gi owetene e yore duto , mondo odog jadolo maduong’ mang’won kendo maradier , matiyo e nyim Nyasaye , katimo misango migologo richo mag jo-Nyasaye .
Kaka koro en owuon osekadho e tem mar neno masira , omiyo koro onyalo konyo jogo mitemo .
Emomiyo owetena ma Nyasaye osemiyo obedo joge owuon , kendo ma bende oseluongo mondo odhi ire e polo , paruru Yesu , mane ooro mondo obed Jadolo Maduong’ mar yie ma wahulo .
Ne obedo jaadiera ni Nyasaye mane okete e tich mana kaka Musa bende nobedo jaadiera e od Nyasaye .
Kwar jodhoot moro nigi duong’ moloyo jodhoode . Mano emomiyo Yesu bende duong’ moloyo Musa .
Jodhoot ka dhoot nigi kwargi , to wuon gik moko duto en Nyasaye .
Musa nobedo jaadiera e od Nyasaye duto , to mana kaka jatich , kendo nowuoyo kuom gik ma Nyasaye nowacho e ndalo mabiro .
To Kristo en jaadiera e od Nyasaye kaka wuowi ma jatend od wuon mare . Wan e jood Nyasaye , to mana ka wasiko gi chir kod geno ma ok dog chien .
Onego watim mana gima Roho Maler wacho e Muma ni , “ Winjuru dwond Nyasaye kawuono .
Kik wiu dog matek kaka ne wi kwereu odoko matek kane ging’anyo ni Nyasaye , e kinde mane giteme e thim .
Nyasaye wacho niya , ‘ Kwereu notema kuno mondo ong’e chunya , kata obedo ni giseneno gik mane atimo kuom higni piero ang’wen .
Mano emomiyo nakecho kod tieng’ni , mi awacho niya , “ Ndalo duto gitamore winjo chikena , kendo ok ging’eyo yorena , ”
Kuom mano mirima ne omaka , mi akuong’ora ni , “ Ok ginidonj kama antie mondo giyue koda . ” ’ ”
Owetena , beduru motang’ mondo kik ng’ato kuomu bed gi chuny marach matamore yie , mamiyo oweyo Nyasaye mangima .
To moloyo , jiwreuru ng’ato gi ng’ato kapod iluongo ndalo ni ‘ Kawuono’ , mondo kik richo gal ng’ato kuomu , mi bed gi chuny matek ,
nimar ka wamako geno mane wachakogo nyaka giko matek , to wanabed jocham gikeni kaachiel gi Kristo .
Muma wachonwa wan bende niya , “ Winjuru dwond Nyasaye kawuono . Kik wiu dok matek kaka ne wi kwereu odoko matek kane ging’anyo ni Nyasaye . ”
Ng’ano giri mane ong’anyo kane owinjo dwonde ? Donge gin jogo duto mane Musa owuokgo Misri ?
To ng’ano giri mane Nyasaye okechogo kuom higni piero ang’wen ? Donge gin joma ne otimo richo , mi ringregi odong’ e thim ?
Koso ng’ano giri mane Nyasaye okuong’ore ni ok nodonj kama entie mondo oyue kode ? Ne gin joma notamore winjo wachne .
Omiyo waneno ni ne ok ginyal donjo kar yueyone nikech ne gitamore yie .
Koro Nyasaye oseweyonwa singruok ni wanyalo donjo kama entie mondo wayue kode . Omiyo watang’uru mondo ng’ato kuomwa kik par ni thuolo mar donjo e yueyono osekadhe ,
nikech Wach Maber oseyalnwa mana kaka noyal ni joma chon . To wach mane giwinjo ne ok okonyogi , nikech , kata ne giwinje gi itgi kamano , to ne ok giyie gi chunygi .
To wan mwaseyie koro wadonjo kama Nyasaye nitie mondo wayue kode . Nyasaye wacho e Muma niya “ Mirima ne omaka , mi akuong’ora ni , ok ginidonji kama antie mondo giyue koda . ” Owacho kamano , kata obedo ni tije noserumo , chakre ndalo mane otieko chueyo piny ,
mana kaka Muma wacho kamoro kuom ndalo mar abiriyo niya , “ Nyasaye noweyo tijene duto , mi oyueyo chieng’ mar abiriyo . ”
To kaka waseneno , Muma wacho bende ni , “ Ok ginidonj ngang’ kama antie , mondo giyue koda . ”
Mano nyiso malong’o ni nitie jomoko moyienigi donjo kama Nyasaye nitie mondo giyue kode . To kaka joma ne okwongo winjo Wach Maber ne otamore yie mi ok odonjo mondo oyue gi Nyasaye ,
Nyasaye oseketo kinde machielo miluongo ni , ‘ Kawuono’ . Owuoyo kuome e Muma higni mang’eny achien , komiyo Daudi wacho niya , “ Winjuru dwond Nyasaye kawuono . Kik chunyu dok matek . ”
Ka dine bed ni Joshua osemiyogi kar yueyo , to Nyasaye ok dochako owuoyo kuom kinde machielo .
Mano nyiso ni yueyo machalo gi yueyo mar chieng’ Sabato pod nitie ma jo-Nyasaye nyalo yudo ,
nimar ka ng’ato odhi yueyo gi Nyasaye to oweyo tichne owuon mi oyueyo , mana kaka Nyasaye bende noweyo tichne ni oyueyo .
Emomiyo waketuru chunywa mondo wadonji e yueyono . Kik watamre yie kaka jogo notamore , nono to walal .
Wach Nyasaye ngima kendo tiyo , bende obith moloyo ligangla ma dhoge ariyo . Opowo chuny dhano , kendo odonjo nyaka iye mogik , kama opogoe paro gi chuny , kod fuoni gi ondhudho . Bende oketo bura ni paro kod dwaro manie chuny ng’ato .
Onge gimoro amora mochue , manyalo pondo ni Nyasaye , to gik moko duto elore e lela ni Jal ma nyaka wanyis gik ma wasetimo .
Emomiyo koro wamakuru yie ma wahulo matek , nikech wan gi Jadolo Maduong’ nosedhi nyaka e nyim Nyasaye . En Yesu Wuod Nyasaye .
Wan gi Jadolo Maduong’ manyalo kecho nyawowa nikech noteme e yore duto ma wan bende itemowae , to ne ok otimo richo .
Emomiyo wasuduru gi chir e nyim kom Nyasachwa mang’won , mondo okechwa , kendo okonywa kuom ng’wonone e kinde ma wadwaroe kony .
Jodolo madongo duto iyiero kuom ji , kendo iketogi mondo giti ni ji e nyim Nyasaye , ka gichiwo mich gi misengni migologo richo .
Ginyalo dembo joma kia kod joma orwenyo , nikech gin giwegi bende nyawo obembogi e yore mang’eny .
Mano emomiyo nyaka gitim misengni ma gigologo richogi giwegi mana kaka gitimo ni ji .
Bende onge ng’ama nyalo yierore kende owuon mondo okaw tich maduong’ mar bedo jadolo maduong’ , to Nyasaye kende ema yiero ng’ato , mi ket jadolo , mana kaka noketo Harun .
Kamano bende Kristo ne ok oyierore kende owuon mondo okaw duong’ mar bedo jadolo maduong’ , to Nyasaye ema nokete jadolo maduong’ kawachone ni , “ In e Wuoda , tinendeni asedoko Wuoru , ”
Muma wacho bende kamoro machielo niya , “ In jadolo nyaka chieng’ e kit tich dolo mar Melkizedek . ”
E ndalo mane Yesu odak e pinyni ka dhano , ne olemo , kendo osayo Nyasaye mane nyalo rese e tho , ka oywak malit , kendo pi wang’e chuer . Nyasaye nowinjo ywakne nikech dembruokne .
Kata obedo ni ne en Wuod Nyasaye kamano , to nopuonjore winjo wach kuom masiche mane oneno ,
Kendo kane osebedo ng’ama kare chuth , nodoko jakel warruok mosiko ni ji duto mawinjo wachne ,
mi Nyasaye nochake ni Jadolo Maduong’ e kit tich dolo mar Melkizedek .
Wan gi weche mathoth ma dwawachnu kuom Melkizedek , to tugo tiendgi tek , nikech itu nok .
Tinde onego ubed jopuonj , to pod udwaro mana ng’ama puonjou nonro mar wach Nyasaye . Kar chamo chiemo motegno , to chak ema pod udwaro !
To ng’at mamadho mana chak kende pod en mana nyathi makwar , ma ok ong’eyo puonj man kuom wach makare .
Joma dongo to chamo chiemo motegno , nikech gisepuonjore , mi ging’eyo pogo gik mabeyo gi gik maricho .
Omiyo koro waweuru chakruok mar wach Kristo , to wadhiuru nyime gi puonj motegno . Ok onego wachak wapuonju weche mokwongogo , ka gima wachako waketo mise kendo , nikech ung’eyo ni nyaka ulokru uwe timbe materou e tho kendo uyie kuom Nyasaye .
Wasepuonjou weche mag lwok mopogore opogore , gi yweyo lwedo kuom ji , gi chir mar joma otho , kod kum mochwere .
To koro wameduru mana dhiyo nyime , kendo mano ema wabiro timo ka Nyasaye oyie .
Joma yande ler oserieny e chunygi , mi obilo mich mar polo , kendo opognigi Roho Maler ,
kendo obilo Wach Nyasaye , mi oyudo ni mit , mi ong’eyo teko mar piny mabiro ,
to bang’e odok chien , ok nyal dwoki mi chak lokre kendo , nimar gin giwegi giguro Wuod Nyasaye e msalaba , kendo gimiyo ichaye ratiro .
Nyasaye guedho lowo mamwonyo pi koth ma chuene pile , kendo manyago cham makonyo joma pure .
To ka lowono nyago mana kudho kod buya , to ikwane ni oonge ohala . Nyasaye chiegni kuong’e , kendo mach nowang’e mi tieke !
To jowadwa , kata ka wawuoyo kodu kama , to wageno ni ubiro yudo gik mabeyo ma warruok kelo .
Nyasaye en jaadiera , kendo wiye ok nyal wil gi tichu kod hera ma usenyiso ni uherego , ka ukonyo joge , kaka usebedo kutimo kendo pod utimo ,
to wagombo ahinya mondo ng’ato ka ng’ato otim kinda nyaka giko , mondo uyud chutho gima ugeno .
Kik utim samuoyo , to beduru joma luwo ranyisi mar jogo mayudo gik ma Nyasaye nosingore ni nomigi nikech giyie kendo gitimo kinda .
Kane Nyasaye osingore ni Ibrahim , to nokuong’ore gi nyinge owuon , nikech onge ng’ama duong moloye ma dine okuong’ore gi nyinge .
Nowacho niya , “ Anaguedhi adier , mi ami nyikwayi bed mang’eny . ”
Kuom mano , bang’ timo kinda , Ibrahim noyudo gima ne Nyasaye osesingorene .
Pile ji kuong’ore gi nying ng’ama duong’ moloyogi gi duong’ , kendo kuong’ruok ema itiekogo weche duto manie kind ji , mondo kiawa moro obed maonge .
Mano emomiyo Nyasaye ne oguro singruokne kokonyore gi kuong’ruok , nikech ne odwaro ni mondo jogo mane onego oyud gik mane osingorenigi ong’e malong’o ni gima ochano timo ok nyal lokore .
Kuom mano , Nyasaye nokonyore gi gik moko ariyo ma ok nyal lokore , kendo ma ok onyal wachoe miriambo , tiende ni singruok gi kuong’ruok . To wan , joma osetony , koro wayudo jip motegno ka wamakogo geno manie nyimwa .
Genoni ema wan go . Ochalo gi loch mogur , motue chunywa kuome . Ok ong’ingni , to omoko matek ta . Okadho nanga mar rageng’ , mi odonjo kama Ler Moloyo .
Kanyo ema Yesu nodonjoe nikech wan kotelonwa , kendo nodoko jadolo maduong’ nyaka chieng’ e kit tich dolo mar Melkizedek .
Melkizedekno ne ruodh Salem , kendo ne en jadolo mar Nyasaye Manyalo Gik Moko Duto . Noromo gi Ibrahim kane Ibrahim dok dala koa loyo ruodhi , mi noguedhe .
En ema ne Ibrahim omiye achiel kuom apar , mag gik moko duto mane omayo ruodhigo . To tiend nying mar Melkizedek gin ariyo : mokwongo en ni ‘ Ruoth Makare’ , to bende en ruodh Salem , tiende ni ‘ Ruodh Kue’
Onge wach moro mondiki ni en gi wuon kata min kata anywolane , kendo onge wach chakruok mar ndalone kata giko mar ngimane . En kaka Wuod Nyasaye . Osiko jadolo nyaka chieng’ .
Parieuru duong’ ma jali nigo , ka Ibrahim kwarwa ema ne omiye achiel kuom apar mag gik mabeyo mope !
To chik ochiko nyikwa Lawi , ma gin joma tiyo tich dolo , mondo ochok achiel kuom apar mag gik moko kuom ogandagi , tiende ni gigol gigo kuom jo-Israel wetegi , kata obedo ni owetegigo bende gin nyikwa Ibrahim kamano .
Melkizedek to ne ok en nyakwar Lawi , to kata kamano Ibrahim nomiye achiel kuom apar mag gik mope , mi noguedho kata mana Ibrahim , ng’at mane oyudo singruok mag Nyasaye !
Ong’ere malong’o ni ng’ama duong’ ema guedho ng’ama tin .
To korka jodolo , to waneno ni joka Lawi , ma gin joma yudo achiel kuom apar mag gik mokogo , gin joma tho . Korka Melkizedek to waneno ni ng’at mane oyudo achiel kuom apar , Muma wacho ni pod ngima .
Chutho , wanyalo wacho ni kane Ibrahim ochulo achiel kuom apar , to kata mana Lawi nyakware , ma en ng’at mane onego oyud pok mar achiel kuom apar , bende nochulo pokno ,
nimar Lawi ne pod nie ringre Ibrahim kwar mare kane Melkizedek oromo gi Ibrahim .
Chik mane omi jo-Israel notenore kuom tich dolo mar jo-Lawi . To ka dine bed ni tich dolo mar jo-Lawi ochopo tichne maonge gima orem , to onge gima dine mi jadolo moro machielo wuogi e kanyakla mar Melkizedek , to ok e kanyakla mar Harun .
To ka kit tich dolo oloki , to mano nyiso ni chik bende nyaka loki .
Awacho kamano nikech Jal mwawuoyo kuomeni , tiende ni ruodhwa , noa e dhoot moro ma ng’ato pok oaye mondo oti tich dolo kendo-mar-misango .
Ong’ere malong’o ni Ruodhwa noa e dhood Juda . To kane Musa owuoyo kuom tich jodolo ne ok omulo nying dhood Juda .
To tiend wachni medo nenore malong’o moloyo , ka jadolo machielo owuok machalo Melkizedek .
Ne ok okete e tich dolo kaka chik pinyni dwaro , to nokete kuom teko mar ngima maonge gima nyalo ketho ,
mana kaka Muma wacho niya , “ In jadolo nyaka chieng’ e kit tich dolo mar Melkizedek . ”
Chik machon osegol oko nikech oonge teko kendo ok onyal konyo gimoro ,
nimar Chik ne ok ochopo gima ne oketene . To geno manyien koro osekel , mamiyo wasudo machiegni gi Nyasaye .
To bende mano ne ok otim maonge kuong’ruok . Kane oketi jo-Lawi e tich dolo , to kuong’ruok ne onge .
Yesu to ne oket jadolo gi kuong’ruok , kaka Muma wacho ni , “ Ruoth Nyasaye osekuong’ore , kendo ok nolokre ngang’ kuom wachne mawacho ni , ‘ In jadolo nyaka chieng’ . ’ . ”
Mano omiyo singruok ma Yesu osiro ber moloyo singruok machon .
Nitie wach moro machielo bende , jodolo ma jo-Lawi ne nyaka bed mang’eny , nikech kaka gin dhano matho , tho ne monogi siko e tichgi .
Yesu to nigi tich dolo ma ok we ni ng’at moro machielo , nikech osiko nyaka chieng’ .
Kuom mano en gi teko mochwere mar reso jogo makadho kuome kasudo ir Nyasaye , nikech ongima nyaka chieng’ mondo okwanigi Nyasaye .
To jadolo maduong’ ma kamano ema wadwaro , nikech oler , kendo oonge ketho ; chilo moro onge kuome , bende osepoge kuom joricho , kendo oseting’e malo moyombo polo .
Onge gima dimi otim misengni pile , kaka jodolo madongo moko kwongo timo misengni ma gipwodhogo richogi giwegi , to eka gitimo misengni mipwodhogo richo oganda . En to notimo misango dichiel kende , kane ochiwore en owuon ka misango .
Chik Musa to keto dhano adhana manyap mondo obed jodolo madongo , to weche singruok mane Nyasaye okuong’orego mane obiro achien bang’ Chik , oketo Wuowi mosedoko ng’ama kare chuth jadolo maduong’ .
To wach maduong’ kuom weche ma wasewacho e ma : Chutho wan gi jadolo maduong’ ma kamano . Obet e bat korachwich mar Kom Duong’ manie polo .
Obet kanyo ka otiyo Kama Ler maradier , ma en hema ma Nyasaye ema oguro , to ok dhano .
Jodolo madongo duto oketi mondo ochiw mich , kendo otim misengni , omiyo jadolowa maduong’ni bende nyaka bed gi gimoro mochiwo .
Ka da en e pinyka , to da ok obedo jadolo kata matin , nikech nite jodolo machiwo mich kaka Chik Musa dwaro .
Tich ma jodologo chiwo en kido gi tipo mar tich manie polo , mana kaka tich Musa bende nobet , nikech kane Musa chako tich gero Hema mar Romo gi Nyasaye , to Nyasaye nowachone niya , “ Neni iloso gik moko duto machal gi kido mane onyisi e got . ”
To tich ma Yesu oseyudo ber moloyo tich jodologo , mana kaka winjruok ma okelo ber moloyo winjruok machon , nikech en winjruok ma singruok mabeyo moloyo ema guro .
Ka dine winjruok mokwongo bed ma onge wach moro moremie , to Nyasaye ok dodwaro winjruok mar ariyo .
To Nyasaye noneno wach moro morem kuom joge , mana kaka Muma wacho ni , “ Ruoth Nyasaye owacho niya , ‘ Ndalo biro ma anatimie singruok manyien gi dhood Israel kod dhood Juda .
Ok nochal gi singruok mane atimo gi kweregi , kane atayogi , kagologi e piny Misri , nimar ne ok girito singruok mane atimo kodgino , mi an bende ne ajwang’ogi’
To Ruoth medo wacho niya , ‘ Singruok ma anatim gi dhood Israel bang’ ndalogo e ma : Anaket chikena e parogi , kendo anandikgi e chunygi . Anabed Nyasachgi , mi ginibed joga
Onge ng’ama nopuonj wadgi , kata ma nopuonj omin mare , kawachone ni , “ Ng’e Ruoth , ” nikech giduto gining’eya , chakre ng’at matinie moloyo nyaka ng’ama duong’ie moloyo .
Anang’wonnigi giduto kuom timbegi maricho , kendo ok nachak apar richogi ngang’ . ’ . ”
To ka Nyasaye wuoyo kuom singruok manyien kamano , to mano nyiso ni osemiyo singruok mokwongo odoko machon , kendo ong’ere ni gima odoko machon , kendo oti , chiegni rumo .
Singruok mokwongo ne nigi chike moko miluwo kilamo Nyasaye , to bende ne en gi kar lemo molosi e pinyka .
Ne olos hema ma ong’ad iye ariyo . Kama ikwongo donjoe iluongo ni Kama Ler . Kanyo ema ne nitie rachung taya , gi mesa moketie Makati miketo e nyim Nyasaye pile .
To tok nanga mar rageng’ mar ariyo , ne nitie Hema moro miluongo ni Kama Ler Moloyo .
Ei hemano ne nitie kendo-mar-misango molos gi dhahabu miwang’oe ubani , kod Sandug Muma , gi ludh Harun mane oloth , kod kite mopa mondikie Singruok .
To ewi Sandugno ne nitie kido mag malaika miluongo ni kerubi , manyiso duong’ maler mar Nyasaye . Buombegi noumo kama igoloe richo . To ok wanyal wuoyo matut kuom gigo sani .
Kamano e kaka ne ochan gigo . Jodolo donjo e hema maoko pile , kendo tiyo tijegi mag lemo .
Hema mar ariyo to jadolo maduong’ kende ema donjoe nyadichiel higa ka higa . To bende ok onyal donjo kanyo ka oonge gi remo ma ochiwo mondo obed misango mopwodhogo richone owuon , kendo mopwodhogo richo ma oganda otimo ka ok ong’eyo .
Kamano Roho Maler nyisowa ni ka hema maoko pod nitie , to yo midonjogo Kama Ler Moloyo pok oyaw .
Mano en ranyisi manyiso kaka gik moko chalo e kinde ma kawuono . Onyiso ni mich gi misengni ma ichiwo ni Nyasaye ok nyal miyo chuny jalemo bedo malong’o chuth ,
nimar gik mobadhe gin mana chiemo gi gik ma imadho kod tim lwok mopogore opogore . Magi gin mana chik mag tim maoko ma oketi mondo oti nyaka chop kinde ma Nyasaye losoe gik moko manyien .
To koro Kristo osebiro . En jadolo maduong’ ma wuon gik mabeyo ma koro nitie ka . Hema ma otiyoe en hema man gi duong’ moloyo kendo malong’o chuth . En hema ma ok olos gi lwedo , tiende ni ok en mar piny mochueni .
Kristo nodonjo Kama Ler dichiel kende , to ok koting’o remb diek kata emb nyiroye , to mana koting’o rembe owuon , mi oyudonwa warruok mochwere .
Ka remb diek gi remb ruedhi kod buch roya mikiro nyalo pwodho ringre joma ogak mi gidok maler ,
to koro remb Kristo dipwodh chunywa maler marom nadi ! Kuom Roho mochwere , Kristo nochiwore owuon ni Nyasaye ka misango maonge songa , mi ogolowa e timbe materowa e tho , mondo walam Nyasaye mangima .
Omiyo Kristo e jal makelo winjruok manyien , mondo jogo mane oluongi oyud mwandu mochwere mane Nyasaye osingore ni gibiro yudo . Mano nyalo timore nikech tho osebetie makelo resruok kuom richo mane otim e ndalo winjruok machon .
To ka ng’ato lamo ni ji gige , to gigego ok pogi kapok ong’ere malong’o ni osetho .
To kapod ongima to lemoneno onge gi teko kata matin .
Mano emomiyo kata mana winjruok mokwongono ne ok ochako tich ka onge remo .
Mano en adier , nikech kane Musa osehulo ni ji chike duto , nokawo remb nyiroye gi diek , kaachiel gi pi , mi okiro e kitap Chik , kendo okiro kuom ji duto , nokiro remono gi yie rombo malando kod owino ,
kowacho niya , “ Ma e remo mar singruok mane Nyasaye ochikou mondo uriti . ”
Kamano bende e kaka Musa nokiro remo e Hema mar Romo gi Nyasaye , gi gik moko duto mane itiyogo e tich lemo .
Chutho , kaluwore gi Chik Musa to chiegni ni gik moko duto ipwodho gi remo , kendo ka remo ok ochuer , to golo richo onge .
Kane owinjore ni gigo , ma gin mana kido mag gik manie polo , nyaka pwodh gi misengni ma kamago , to kara gik manie polo hie nyaka pwodh gi misengni mabeyo moloyo mago .
Awacho kamano nikech Kristo ne ok odonjo Kama Ler molos gi lwedo , ma en mana kido mar Kama Ler hie , to nodonjo e polo hie , mondo koro ochung’nwa e nyim Nyasaye .
Ok odonj mondo ochiwre pile , kaka jadolo maduong’ donjo Kama Ler higa ka higa gi remb chiayo ,
nikech ka da bed ni otimo kamano , to dine osande pile , chakre chuech piny . To e ndalo ma piny rumoeni osefwenyore mana dichiel kende , ni mondo otiek richo , kochiwore owuon ka misango .
Ng’ato ka ng’ato nyaka tho mana dichiel kende , to bang’ mano Nyasaye yale .
Mano e kaka Kristo bende ne ochiw ka misango dichiel kende , mondo oting’ richo mag ji mang’eny , to obiro fwenyore kendo mar ariyo , to ok ni mondo ogol richo , to mana ni mondo okel warruok ni jogo morite .
To Chik Musa oting’o mana kido mar gik mabeyo mabiro , to ok giting’o gigo hie . Misengni ma jodolo timo ka luwore gi Chik gitimo higa ka higa . To mano nyiso ni Chik ok nyal miyo jolemo bed kare chutho ,
nikech ka dine ni Chik nyalo timo kamano , to misengnigo dowe chuth , nimar ka osepwodh jolemo chuth , to richo ok dichak chand parogi kendo .
To kar golo richo , to misengni mitimogo paronigi mana richogi higa ka higa ,
nikech remb ruedhi gi remb diek ok nyal golo richo .
Mano emomiyo , kane Kristo biro e piny , nowacho ni Nyasaye niya , “ Ok misengni kod chiwo ema nidwaro , to ringruok ema iseikona .
Misengni miwang’o pep , gi misengni mag golo richo , bende ne ok imorgo .
Omiyo nowacho niya , ‘ Era e ! A Nyasaye , asebiro mondo atim dwaroni , mana kaka Muma wacho kuoma e Kitap Chik . ’ . ”
Waneno ni mokwongo Kristo nowacho niya , “ Misengni gi chiwo , kata misengni miwang’o pep , gi misengni mag golo richo , ne ok idwaro , bende ne ok imorgo , ” kata obedo ni Chik dwaro mondo otimgi kamano .
To eka nowacho niya , “ Era e ! A Nyasaye , asebiro mondo atim dwaroni . ” Kamano Yesu Kristo ketho yo machon mar chiwo chiayo ka misango , to okelo yo manyien ma ng’ato chiwoe ngimane owuon .
Wan to opwodhowa nikech Yesu Kristo nochiwo ringre owuon nyadichiel kende , kotimo mana gima ne Nyasaye dwaro .
Jodolo duto mag jo-Yahudi chung’ katiyo tich lemo odiechieng’ , kendo ginwoyo mana misengni ma gitimo pile , ma ok nyal golo richo kata matin .
Kristo to notimo misango achiel kende mar golo richo , moromo nyaka chieng’ , mi obet e bad Nyasaye korachwich , mana kaka Muma wacho .
Chakre kindeno orito nyaka Nyasaye ket wasike bed raten tiende .
Osemiyo joma opwodhi kamano odoko joma long’o chuth nyaka chieng’ kuom misango achiel mane otimono .
Roho Maler bende nyisowa ni mano en adier . Mokwongo owacho niya ,
“ Singruok ma anatim kodgi bang’ ndalogo e ma : Anaket chikena e chunygi , kendo anandikgi e parogi . An Ruoth Nyasaye ema awacho kamano . ”
To omedo wacho ni , “ Ok nachak apar richogi kod kethogi ngang’ . ”
To ka richo osewe , to misango mar golo richo onge gi tich .
Emomiyo owetena , koro wanyalo donjo Kama Ler Moloyo gi chir , nikech Yesu osethonwa ,
mi oyawonwa yo manyien kendo mangima kuom ringre owuon , mondo wakadh nanga mar rageng’ wadonj e nyim Nyasaye .
Kaka koro wan gi jadolo maduong’ e od Nyasaye ,
wasuduru ir Nyasaye gi chuny maradier , kendo ka wan gi yie motegno , bende ka chunywa manyisowa ni wan joketho opwodhi , kendo ka ringrewa olwoki gi pi maliw .
Wamakuru matek gik mwahulo ni wageno kuomgi , mak wamindni , nikech Nyasaye mane omiyowa singruokne en jaadiera .
Ng’ato ka ng’ato nyaka par kaka onyalo jiwo wadgi omed bedo gi hera kod timbe mabeyo .
Kik wawe mak wachokore kaachiel , kaka jomoko oseweyo timo , to nyaka wajiwreuru ng’ato gi ng’ato , to moloyo onego utim kamano kuneno ka Chieng’ Ruoth sudo machiegni .
Ka wasiko watimo richo mana mar ayiem , bang’ ng’eyo adiera , to onge misango moro mapod odong’ manyalo golo richowa .
Gima odong’ en mana kibaji , kwang’eyo ni wachomo bura , gi mirima mager ka mach , ma Nyasaye biro tiekogo joma otamore yie kuome .
Ja-Yahudi moro amora machayo Chik Musa to inego ma ok okechi , ka nitie joneno ariyo kata adek manyalo hulo ni otimo kamano .
To koro parieuru kum malit moloyo ma ng’at machayo Wuod Nyasaye onego yudi ! Ng’at ma kamano osekawo remo mar singruok mane opwodhego ka gima nono , kendo osejaro Roho mar ng’wono !
Wang’eyo Jal mane owacho niya , “ An ema nachul kuor . Adier , anachul maonge kiawa ! ” kendo mane owacho ni ni , “ Ruoth nong’ad bura ni joge . ”
En gima lich miwuoro , lwar e lwet Nyasaye mangima !
Parieuru gik mane otimorenu e ndalo mokadho , kane ler mar Nyasaye orieny e chunyu . Kata obedo ni ne un e lweny mager kendo matek , to ne utimo kinda ka udhil .
Jomoko kuomu nodoko ka joma ourore e nyim ji , kiyanyogi kendo isandogi , to moko bende ne ok oringo oweyo joma ne itimonigi kamano .
Ne usandoru kaachiel gi joma ne otue e jela , bende ne uyie mondo oyak giu , kung’eyo ni un gi mwandu maber moloyo , kendo mosiko .
Emomiyo kik uwit geno ma un-go , nikech obiro kelo pok maduong’ .
To timuru kinda mondo utim gima Nyasaye dwaro , mi uyud gima osesingore ni nomiu ,
Kaka Muma wacho niya , “ Pod odong’ mana kinde matin kende , eka jal monego bi nobi . Ok nodeki !
Yie ema nomi ng’ata makare bed mangima . To ka odok chien , to ok nabed mamor kode . ”
Wan to ok wan kuom jogo madok chien kendo lal , to wan kuom jogo moyie , kendo ma Nyasaye biro reso .
To yie en ang’o ? Yie en bedo gi adiera ni wabiro yudo gik mwageno , kendo en bedo gi ratiro maonge kiawa ni gik ma ok wanyal neno , nitie .
Yie mane kwerewa nigo nomiyo Nyasaye oyie kodgi .
Yie ema omiyo wang’eyo ni Wach Nyasaye ema nochueyo gik moko duto manie polo gi piny . Ne omiyo gik mantie owuok kuom gik maonge .
Yie ema nomiyo Habil otimo ni Nyasaye misango malong’o , moloyo misango mane Kain otimo . Kuom yie mare Nyasaye noyie kode ni en ng’at makare , nikech Nyasaye noyie gi gik mane ochiwo , kendo kuom yieneno pod owuoyo , kata obedo ni osetho .
Yie ema nomiyo okaw Enoka , oter e ngima , mak okadho e tho . Muma wacho niya , “ Ne obedo maonge , nikech Nyasaye nosegole . ” Wang’eyo ni yie mane en-go ema ne omiyo ogole , nimar Muma bende wacho ni , “ Kane pok ogole ne en ng’at malong’o ni Nyasaye . ”
To ng’at maonge gi yie ok nyal bet malong’o ni Nyasaye , nimar ng’ama dwaro biro ir Nyasaye nyaka yie ni Nyasaye nitie , kendo ni en gi mich momiyo joma dware .
Yie ema nomiyo Nowa owinjo siem mane Nyasaye osiemego kuom gik mabiro . Ne omako wach , omiyo nohondho yie mi oresogo joode . Kamano noketo ni piny bura , kendo en owuon yieneno nomiyo obedo e winjruok gi Nyasaye .
Yie ema nomiyo Ibrahim oyie luong mar Nyasaye , mi odhi e piny mane Nyasaye osingore ni nomiye , kendo noweyo pinygi ka okia kuma odhiye .
Yie ema nomiyo odak mana ka jadak e piny ma ok mare , kata obedo ni ne en piny mane Nyasaye osingore ni nomiye . Ne odak e hema , mana kaka Isaka kod Jakobo bende nodak . Gin bende Nyasaye nosesingorenigi kamano .
Ibrahim nodak e hema kamano , nikech nogeno yudo dala man gi mise motegno , mane Nyasaye ema ochano kendo ogero .
Yie ema nomiyo Sara owuon bende onwang’o teko mar mako ich , kata obedo ni ne en migumba , kendo ndalone mar nywol nosekadho kamano . Noyudo tekono nikech nokwano ni Jal mane osesingorene en jaadiera .
Kuom mano Ibrahim , mane chalo gi ng’ama osetho , noyudo nyikwayo mang’eny ka sulue manie polo , kendo mathoth ka kuoyo manie dhonam ma ok nyal kwan .
Jogo duto notho ka nigi yie . Ne ok ginwang’o gik mane Nyasaye osingorenigi ni nomigi , to ne ginenogi gi kuma bor , mi giyie ni gin gik mantie adier . Ne gihulo ratiro ni gin mana welo gi jowuoth e piny ka .
Ka ji wuoyo kamano , to mano nyiso malong’o ni gigeno yudo piny ma margi giwegi .
Ka dine pod giparo ber mar piny mane giaye , to dine giseyudo kinde mar dok kuno .
To koro ne gigombo piny maber moloyo , tiende ni piny polo . Mano emomiyo wi Nyasaye ok kuodi kiluonge ni Nyasachgi , nikech oseikonigi dala .
Yie ema nomiyo Ibrahim ochiwo Isaka ka misango , kane Nyasaye oteme . Kata obedo ni Nyasaye nosesingorene ,
kendo onyise ni joka Isaka kende ema nobed nyikwaye , to pod ne oyie mana chiwo wuode ma midermano .
Ibrahim noyie ni Nyasaye nyalo chiero nga’t motho , kendo chutho nodwokne Isaka mana ka gima osechier oa kuom joma otho .
Yie ema nomiyo Isaka oguedho Jakobo gi Esau , kendo ema nomiyo owuoyo kuom gik mabiro timore .
Bende kane Jakobo chiegni tho , to yie ema nomiyo oguedho yawuot Josef moro ka moro , kendo olamo Nyasaye koyiengore e ludhe .
Yie ema ne omiyo Josef owuoyo kuom wuok jo-Israel e piny Misri , kane ochiegni tho . Nogolo chik bende kuom gima onego otim gi chokene .
Yie ema ne omiyo , kane onywol Musa to jonywolne nopande kuom dueye adek , nikech ne gineno ka en nyathi man gi chia . Mano omiyo ne gibedo gi chir , mi giketho chik ruodh Misri .
Yie ema ne omiyo Musa odagi ni kik luonge ni wuod nyar Farao , kane osedoko ng’ama duong’ .
Noyiero mondo osande gi jo-Nyasaye , kar bedo gi mor mar richo marumo bang’ ndalo matin ,
nimar noneno ni achaya miyudo nikech Mesia nigi mwandu maduong’ moloyo mwandu mag Misri . Noketo chunye kuom pok mane Nyasaye biro miye .
Yie ema nomiyo owuok Misri ka ok oluoro mirimb ruoth . Ne odhil mana ka ng’ama oneno Nyasaye ma ok ne .
Yie bende ema ne omiyo oloso Sap Pasaka , kendo okiro remo e sirni mag dhoudi , mondo Malaika ma Janek kik mul jo-Israel makayo .
Yie ema ne omiyo jo-Israel ong’ado Nam Makwar , mana ka gima en lowo motwo . Jo-Misri to kane otemo ng’ade , to pi noimo .
Yie ema ne omiyo ohinga mar Jeriko opodho kane jo-Israel oseluore kuom ndalo abiriyo .
Yie ema ne omiyo Rahab , dhako mane jachode , ok onegi kane inego joma ne otamore winjo wach Nyasaye . Ne ok onege nikech ne oserwako jombetre gi ng’wono .
To an dachak awach ang’o ? Thuolo ditama mar wuoyonu kuom Gidion gi Barak gi Samson gi Jeftha gi Daudi gi Samwel kod jonabi .
Yie ema ne omiyo giloyo pinje mamoko , kendo girito ji gi bura makare , mi giyudo ni Nyasaye ochopo singruokne .
Yie ema ne omiyo giumo dho sibuoche , kendo ginego gero mar mach , bende gitony e lweny . Kata obedo ni ne gin joma nyap , to yie nomiyo gibedo joma rateke , kendo gidoko joma ger e lweny , mi giriembo jolweny mane oa e pinje mamoko .
Yie ema ne omiyo ochier ni mon moko jogi mane osetho . Jomoko ne osand malit , kane ok oyie ni mondo oresi , nikech ne gidwaro ni chieng’ moro gichier e ngima maber moloyo .
Jomoko ne oyany kendo ochwadi , to jomoko ne otue mi oketi e jela .
Moko ne ogo gi kite , to moko nong’ad sirunda , to moko bende noneg gi ligangla . Ne girwakore gi piende rombe kod piende diek , ka gidhier kendo kisandogi , bende ka gin gi chandruok malit .
Ne gin joma beyo gilala ma ok owinjore bed e pinyni . Ne gibayo abaya e thimbe kod gode ka gidak e rogo kod buche manie lowo .
Jogo duto Nyasaye ne oyiego nikech yie mane gin-go , to kata kamano ne ok ginwang’o gik mane Nyasaye osesingore ni nomigi nikech nosechano gima ber moloyo , koparowa , tiende ni ne ok odwar miyo gidoko joma kare mak mana ka wan kaachiel kodgi .
Emomiyo ka koro oganda mang’ongo mar joneno opie molworowa ka bor polo kama , to wan bende waweuru ting’ duto kod richo maduodowa , kendo waringuru matek , kwanano ni ng’uech moseketwae .
Nyaka wachom wang’wa kuom Yesu ma jatendwa e yor yie , a chakruok nyaka giko . Ne oyie tho e msalaba , kochayo wichkuot mar tho ma kamano , nikech mor mane obiro yudo achien . To koro osebet piny e bat korachwich mar komduong’ mar Nyasaye .
Parieuru Jal mane odhil gi sigu mager mane joricho nigo kode mondo un bende kik uol kendo chunyu kik a .
E lweny mukedoe gi richo , pok ukedoe nyaka jomoko kuomu otho .
Koso wiu osewil gi weche Muma ma Nyasaye jiwougi , kowuoyo kodu kaka nyithinde niya , “ Wuoda , kik icha kum ma Ruoth Nyasaye kumigo , kata kik chunyi nyosre ka okweri ,
nikech ng’ama Ruoth ohero ema okumo . Adier , yawuote duto moyiego ema ochwado . ”
Nyaka ubed modhil nikech un joma ipuonjo , nimar chandruoku nyiso ni Nyasaye okawou mana ka yawuote . Koso bende nitie wuowi moro ma wuon ok kum ?
Ka Nyasaye ok kumu kaka okumo yawuote duto , to mano nyiso ni ok un yawuote hie , to un mana kimirwa .
To bende wuonewa mag pinyni ne kumowa , kendo ne wamiyogi luor kaka owinjore . To koro Wuonwa mar chuny dwami luor malich machal nadi mondo wayud ngima !
Wuonewago ne kumowa kuom kinde matin kaka ne giparo ni bernigi . Nyasaye to kumowa koparo gima dikonywa , ni mondo wadok joma ler , mana kaka en bende oler .
E sa mikumoe ng’ato , to kum ok nenre ka gima ber , to onenore mana malit . Achien to , joma osepuonji e yor kum nyago olemo mokue , tiende ni ngima maler .
Emomiyo jing’uru bedeu mobengore kod chongeu monyosore .
Losuru yore muluwo ochikre tir , eka tiendeu malit ok nowil , to nochangi .
Temuru mondo ubed gi kue kod ji duto , kendo beduru gi ngima maler , nikech ka ng’ato ok ler , to ok none Ruoth .
Ritreuru mondo une ni onge ng’ato kuomu molal , kendo oweyo ng’wono mar Nyasaye , bende kik sigu moro bed e kindu , manyalo kelo chandruok , mi keth ji mang’eny .
Ritreuru mondo kik ng’ato kuomu bed ng’ama terore kata ng’ama ok oluoro Nyasaye ka Esau , mane ong’iewo duong’ne mar nywol mana ni mondo ochiem dichiel kende !
Ung’eyo ni bang’e , kane odwaro mondo wuon mare oguedhe gi gueth ma wuowi makayo onego oyudi to ne okwere , nikech ne ok onyal yudo yo molokogo gima nosetimo , kata obedo ni ne odwaro yo ma dolokego gi pi wang’ kamano .
Un ok uchal gi jo-Israel machon . Ok uchung’ e nyim gima unyalo mulo , kaka ne gichung’ e nyim got Sinai , kama mach kaknie , gi mudho mandiwa kod ong’weng’o , gi kalausi mager ,
gi koko mar tung’ maywak , kod dwol malich . Joma ne owinjo dwolno nokwayo ni mondo owegi kik gichak giwinje kendo .
Luoro nomakogi nikech chik mane omigi ni , kata mana le kogere e godno to nyaka go gi kite , mi tho .
Gima ne ginenono ne lich mokadho , omiyo Musa nowacho niya , “ Luoro omaka , kendo atetni . ”
Ooyo , un uchung’ e nyim got Sayun , dala mar Nyasaye mangima , ma en Jerusalem manie polo , kendo uchung’ e nyim malaika gana gi gana . Unie nyim chokruok ma galamoro mar nyithind Nyasaye .
En chokruok mar nyithind Nyasaye makayo , ma nyinggi ondiki e polo . Uchung’ e nyim Nyasaye ma Jang’ad Bura ni ji duto , kendo e nyim chuny joma beyo ma Nyasaye osemiyo odoko joma kare .
Usebiro ir Yesu , jagach mosekelo winjruok manyien , ma rembe mokir nyiso wach maber moloyo wach mane remb Habil onyiso .
Ritreuru mondo kik utamru winjo dwond Jal mawuoyo kodu . Joma notamore winjo dwond Musa kane Nyasaye omiyo owuoyo gi ji e piny , ne ok otony . Wan to dwatony nadi ka watamore winjo Jal mawuoyo kodwa gie polo ?
Adier , dwonde noyiengo piny e ndalono , to koro osesingore niya , “ Pod abiro yiengo piny nyadichiel kendo . To ok piny kende ema abiro yiengo , to koda ka polo bende abiro yiengo . ”
To wach mawachoni , “ Pod nyadichiel kende , ” nyisowa ni ibiro golo gik mayiengni , tiende ni gik moko mosechue mondo gik ma ok yiengni ema odong’ osiki .
Emomiyo wagouru erokamano ni Nyasaye , nikech wanwang’o piny manyien ma ok nyal yiengni , walameuru kaka owinjore , ka wamiye duong’ kod luor ,
nikech Nyasachwa en mach ma tieko gik mowang’o duto .
Hera ma owete kuom Kristo oherorego mondo osiki .
Kik uwe mak urwako welo e miechu , nikech rwako welo nomiyo jomoko opo mana korwako malaika !
Paruru joma nie jela , mana ka gima un bende otueu kodgi . Joma chandore bende paruru mana ka gima un bende un kodgi .
Ji duto mondo okwan kend ka gima duong’ , kendo singruok ma joma okendore osingorego nyaka rit matek , nikech Nyasaye nokum joma terore , bed ni gin yawuowi gi nyiri , kata chwo gi mon .
Kik ubed joma ohero pesa , to gik ma un-go ema mondo oromu , nikech Nyasaye owuon osewacho niya , “ Ok anaweyi , kata jwang’i ok anajwang’i ngang’ . ”
Mano emomiyo wanyalo wacho gi chir niya , “ Ruoth e jakonyna , emomiyo ok nabed maluor . Ere gima dhano ditimna ? ”
Paruru jotendu mane owachonu wach Nyasaye . Paruru kaka ngimagi ne chalo , kod tich mane gitiyo , mondo un bende ubed gi yie machalo gi yie mane gin-go .
Yesu Kristo ok lokre , to en achiel , nyoro , tinende , kendo nyaka chieng’ .
Puonj moro mayore kendo magalagala kik golu e yo . En gima ber ka chunywa yudo teko kuom ng’wono mar Nyasaye , to ok kuom rito chike mag chiemo michamo , nikech rito chike ma kamago pok okonyoe ng’at moritogi .
Wan gi kendo-mar-misango ma jodolo matiyo e Hema Maler onge gi ratiro mar chamo misengni motimie .
Jadolo maduong’ tero remb jamni Kama Ler Moloyo mondo ochiw ka misango mar golo richo . Ringregi to iwang’o oko mar kambi .
Mano emomiyo Yesu bende ne onegi oko mar dala Jerusalem mondo opuodh ji gi rembe owuon .
Omiyo koro wawuoguru wadhi ire oko mar kambi , kwating’o achaye mane en bende oting’o ,
nimar e pinyni waonge gi dala mosiko , to wageno yudo dala mapod biro .
Emomiyo , kuom Yesu , pile watimuru ni Nyasaye misango mar pak . Adier , dhowa mohulo nyinge mondo opake pile .
Kik uwe mak utimo timbe ng’wono , kendo poguru giu ni joma chandore , nikech mago e misengni ma Nyasaye morgo .
Winjuru wach jotendu , kendo timuru gik ma giwacho . Giritou odiechieng’ gotieno ma ok giyue , nikech nyaka ginyis Nyasaye wach kaka gisetiyo . Ka uluorogi , to gibiro tiyo gi mor to ka uchayogi to ginyalo tiyo ka gijur , to mano ok nyal konyou .
Lemnwauru alema , nikech wang’eyo ni waonge gi wach ma chunywa ketonwae bura , nimar wadwaro mana timo maber e yore duto .
Akwayou gi chunya duto ni , lemnauru mondo Nyasaye odwoga iru piyo .
Nyasach kue mane ochiero Ruodhwa Yesu oa kuom joma otho gi teko mar remb muma mochwere , mi okete Jakwath Maduong’ mar rombe ,
To akwayou owetena ni yieuru gi wach ma ajiwougoni , nikech asendiko mana weche manok kende .
Adwaro ni mondo ung’e ni owadwa Timotheo osegony , kendo ka ochopo ka piyo , to anabi kode ka abiro nenou .
Mosnauru jotendu duto , kod jo-Nyasaye duto . Owetewa ma jo-Italia bende omosou .
Ng’wono obed kodu un duto . Amin .
An Jakobo , misumba Nyasaye kod Ruoth Yesu Kristo , amoso jo-Nyasaye duto ma oseke e piny ngima .
Owetena , ka uyudo tem mayoreyore , to kwanreuru ka johawi ,
nimar ung’eyo ni tem mitemogo yieu ema miyo ubedo gi kinda .
To nyaka utim kinda nyaka giko mondo ubed joma olony kendo makare chutho , ma ok urem e yo moro amora .
To ka ng’ato kuomu riekone orem , to ber mondo okwa Nyasaye , kendo Nyasaye nomedne rieko , nikech ochiwo gi ng’wono mak ochayo ng’ato .
To ka ukwayo , to nyaka ubed gi yie , ma ok uriwo gi kiawa kata matin , nikech ng’ama riwo gi kiawa chalo gi apaka mar nam ma yamo tugo kendo tagore .
Ng’at ma kamano kik par ni doyud gimoro kuom Ruoth ,
Ka Nyasaye oting’o owadwa moro modhier malo , to mondo obed mamor .
To owadwa ma jamoko bende mondo obed mamor ka Nyasaye odwoke piny , nikech jamoko biro lal nono mana ka maua mae thim .
Ka chieng’ owuok makech to wang’o maua kendo thiepene lwar piny , bang’e kite maber lal nono . Kamano e kaka jamoko bende biro lal nono mana ka tiyo tichne .
Ng’at ma nano ka iteme en jahawi , nikech koseloyo tem to noyud osimbo mar ngima ma Ruoth nosingore ni nomi jogo mohere .
To ng’at ma itemo kik wach ni Nyasaye teme , nikech onge richo manyalo temo Nyasaye , kendo en owuon ok otem ng’ato .
To ng’ato ka ng’ato gombone owuon ema temo kendo yondho .
Eka ka gombo osemako ich , to onywolo richo , to richo kosedongo mogik to kelo tho .
Owetena mahero , ng’ato kik wuondu .
Mich mabeyo duto , kod chiwo malong’o duto , a e polo malo . Gia kuom Nyasaye Wuoro mane ochueyo ler mag polo . En ok olokre , bende ok owichre owewa e mudho .
Kuom dwarone owuon ne ochweyowa manyien kuom wach mar adiera , mondo wabed kaka olemo mokwongo nyak kuom chuechne duto .
Owetena mahero , mago duto ung’eyo . To ng’ato ka ng’ato nyaka bed ng’at mawinjo wach piyo , kendo materore mos kuom wuoyo , kendo ma mirima ok mak piyo .
Nikech mirimb dhano ok kel tim makare ma Nyasaye dwaro .
Emomiyo wituru gik mochido , gi timbe maricho mogundho . Bolreuru e nyim Nyasaye , kendo yieuru wach mane opidhi e chunyu , nikech en gi teko mar warou .
To kik uwuondru , kuwinjo wach awinja , to beduru joma timo gima uwinjo .
Ng’at ma winjo wach awinja to ok tim , chalo gi ng’at mang’iyore e rang’i .
Koseng’iyo kamano , to bang’e odhi , to piyopiyo nono wiye wil gi kite kaka chalo .
To ng’at mang’iyo chik makare mamiyo wabedo thuolo , kendo mosiko ka timo kamano , bende ma ok winj wach mi wiye wilgo to tiyo gi wachno , e ng’at ma oguedhi e gimoro amora motimo .
Ka ng’ato galo ni en jalemo maber to ok orito lewe , to mano owuondore awuonda , kendo lemo mare onge tich .
Lemo mar adier kendo maler e nyim Nyasaye wuoro , en limo nyithi kiye gi mond liete e chandruokgi , kendo bende gi ritruok kuom richo mag piny .
Owetena , kaka un joma oyie kuom Ruodhwa Yesu Kristo ma Ruodh duong’ , omiyo kik uluor wang’ ji .
Kamoro nyalo bet ni jamoko moro man gi tere mang’eny mag dhahabu , kendo morwakore maber , obiro e chokruok maru , to eka jachan moro morwako lewni mokidhore bende obiro e chokruokuno .
To ka unyalo dewo mana wang’ ng’at morwakore maberno , mi uwachne ni , “ In , yie ibed ka , ” to jachan to uwachone ni , “ In to , chung’ kucha , ” kata ni , “ Bed piny e tienda ka , ”
to koro donge upogoru kendu , kendo udoko jong’ad bura ma pachgi richo ?
Owetena mahero , winjuru gima awacho . Donge Nyasaye noyiero joma piny kwano ka jochan mondo obed jomwandu korka yie , kendo obed joma yudo gueth mar Loch Nyasaye , mane osingore ni nomi joma ohero ?
To un usekuodo wi jachan ! To donge jomwandu e joma thagou ? Koso donge gin ema giywayou ka giterou e bura ?
Koso ok gin ema giwuoyo marach kuom nying moluor mochakuno ?
Ka umako chik Ruoth ma ondiki e Muma ni , “ Her wadu kaka iherori iwuon , ” to utimo gima kare .
To ka uluoro wang’ ji , to utimo richo , kendo Chik oloyou gi bura ni un joketho .
Kata ka ng’ato omako Chike duto , to oketho achiel kende , to bura oloye kuom chikego duto ,
nikech Jal mane owacho ni , “ Kik iterri ” , e Jal mane owacho bende ni , “ Kik ineki . ” Kata da bed ni ok iterori , to ineko , to iseketho Chik .
Omiyo , wecheu gi timbeu mondo obed machal gi weche kod timbe mag joma ibiro ng’adonigi bura kaluore gi Chik ma miyo ji bedo thuolo .
Jang’ad bura ok nokech ng’at ma ok kech ji . Ng’at ma kecho ji to onge gima oluoro kuom jang’ad bura .
Owetena , ere ohala ka ng’ato owacho ni , “ An gi yie , ” to ok otim gik manyiso ni en gi yie ? Bende yieneno direse ?
Ka owadwa kata nyaminwa moro onge lewni , kendo onge kata mana chiemb odiechieng’ achiel ,
to eka achiel kuomu wachone ni , “ Dhi gi kue , kendo rwakri gi lewni , bende bed gi chiemo moromi ” , to ok omiye gimoro ma ochando , koro ere ohala ma wachone kamano ?
Yie bende chalo mana kamano . Ka en kende , ma onge tim , to en mana gima otho .
To ng’ato nyalo wacho niya , “ Ng’at moro nigi yie , to ng’ama chielo nigi tim . ” Ng’at ma kamano to adwoko ni , “ Nyisae kaka ng’ato nyalo bedo gi yie , to onge gi tim . An to gik ma atimo ema nyiso ni angi yie . ”
Donge iyie ni Nyasaye en achiel ? Mano ber ! To kata mana jochiende bende nigi yie ma kamano , to yiegino miyo gikirni !
In ng’at mofuwo , idwaro ni mondo onyisi ni yie maonge tim en mana gima nono koso ?
Par ane Ibrahim kwarwa . Ere kaka ne obet e winjruok gi Nyasaye ? Donge timne ema ne omiyo obedo e winjruok kode , kane ochiwo Isaka wuode e kendo-mar-misango ?
Donge inyalo neno ni yie mare gi timne notiyo kaachiel , omiyo yiene nodoko malong’o nikech gima ne otimo ? .
Kamano wach manie Muma nochopo kare , mawacho niya , “ Ibrahim noyie kuom Nyasaye , mi yieneno ema nomiyo Nyasaye okwane ka ng’ama kare . ” Mano nomiyo Nyasaye oluonge ni osiepne .
Kamano uneno ni gik ma ng’ato timo ema miyo obet e winjruok gi Nyasaye , to ok yie kende .
Paruru bende Rahab , dhako ma jachode . Donge Nyasaye nomiyo obet e winjruok kode nikech gik mane otimo kane orwako joote , mi bang’e nomiyo gitony e yo machielo ?
Kaka ringruok maonge muya otho , e kaka yie bende maonge tim otho .
Owetena , kik ji mang’eny kuomu bed jopuonj , nimar nyaka ung’e ni wan jopuonj nong’adnwa bura malit moloyo ji moko .
Waduto wachwanyore pile , to ng’at ma ok chwanyre e gima owacho e ng’at malong’o chutho . Ng’at ma kamano nyalo ritore e yore duto .
Ka waketo chuma matin e dho faras ni mondo owinjwa , to wamiyo odhi kamoro amora mwahero .
Parieuru yiedhi bende . Kata obedo ni gidongo ahinya kamano , kendo kata obedo ni yembe matek ema riembogi , to pod jakwang’ chikogi achika kamoro amora modwaro gi ngai matin nono .
Lep bende chalo kamano . En fuoni matinie moloyo , to onyalo wuorore ngang ! Parieuru bende kaka pilni mach matin nono nyalo moko mach mawang’ bungu maduong’ .
Kamano lep bende en mach . En piny mopong’ gi timbe maricho . Kuom fuondewa , lep ema ketho ringrewa duto , kendo omoko mach e ngima dhano duto . En owuon to imoke e mach mak tho .
Onge le moro amora , kata winyo , kata gik mamol , kata rech , ma dhano ok nyal boyo , kata ma pok oboyo .
To onge ng’at ma nyalo boyo lep . En gima rach ma ok ling , kendo mopong’ gi kwich tho .
En ema wapako kode Nyasaye , ma Ruodhwa kendo Wuonwa , to kendo en ema wayanyo kode ji mochwe e kido machalo gi Nyasaye .
Kamano dhok achielno ema pak kod ayany wuokie . Owetena , mano ok onego obed kamano .
Pi maber gi pi makech ok nyal wuok e soko achiel .
Owetena , ng’owo ok nyal nyago zeituni , kendo mzabibu bende ok nyal nyago ng’owo . Kamano pi makech ok nyal lokore pi maber .
Ka ng’ato kuomu paro ni oriek kata ong’eyo gimoro , to ber mondo timne makare kendo mamuol onyis ni en ng’ama riek adier .
To ka chunyu opong’ gi nyiego marach kod piem to kik upakru , kendo kik uriambi ka uumo adiera .
Rieko ma kamano ok oa e polo malo , to en rieko mar piny gi mar dhano kod mar jochiende ,
nikech kama nyiego gi piem nitie e kama koko gi timbe maricho duto nitie .
To rieko moa e polo malo , opogore gi mano . Mokwongo oler , kendo okelo kue . Omuol , bende oikore winjo wach . Opong’ gi ng’wono , kendo onyago timbe mabeyo . Ok odew wang’ ji to bende ok ogang wach .
Kodhi mopidhi gi kue nyago timbe mabeyo ni joma kelo kue mopidhogi .
Ang’o makelo lweny kod dhaw duto manie kindu ? Donge giwuok kuom gombou makedo e dendu pile mondo utim dwarogi ?
Ugombo , to ok uyudi , omiyo uneko ! Nyiego makou nikech gima ok unyal nwang’o ? Omiyo upiem kendo ukedo . To gimomiyo ok unyal yuda gima udwaro en nikech ok ukwa Nyasaye .
To kata ka ukwayo , to ok dwoku , nikech ukwayo gi paro marach , kudwaro timo mana gima un uwegi ema udwaro .
Un joma ok rit singruok mana ka mon moweyo chwogi ! Donge ung’eyo ni ka uhero piny , to un wasik Nyasaye ?
Koso uparo ni Muma wacho kayiem ni , “ Chuny ma Nyasaye oketo ei dhano en chuny ma janyiego ” ?
To ng’wono ma Nyasaye ochiwo ni dhano duong’ moloyo nyiego . En mana kaka Muma owacho niya , “ Nyasaye miyo joma muol ng’wono , to odagi josunga . ”
Emomiyo , winjuru Nyasaye . Tamuru Satan to noringu .
Nyasaye to kusudo ire to nosud iru . Un joricho , lwokuru luetu , kendo un johubagabaga , puodhuru chunyu .
Koro ma e kinde ma onego ubedie gi kuyo , kuywak kendo ugoyo nduru . Ber mondo nyiero munyierogo olokre ywak , kendo mor ma un-go olokre kuyo .
Bolreuru e nyim Nyasaye , eka enoting’u malo .
Owetena , ng’ato ka ng’ato kik wuo marach kuom wadgi . Ng’at mawuoyo marach kuom wadgi , kata mang’adone bura , to wuoyo marach mana kuom Chik , kendo ng’ado ni Chik bura . Ka ing’ado ni Chik bura , to itimori ng’at ma ng’ado bura , kar bedo ng’at ma rito Chik .
Ng’at achiel kende e wuon Chik , kendo en jang’ad bura . En ema onyalo reso ng’ato , kata onyalo nego . In to in ng’a ma ing’ado ni wadu bura ?
Jomoko kuomu nyalo wacho ni , “ Kawuono kata kiny wabiro dhi dala moro mondo wadag kuno kuom higa achiel , walokie ohala , mi wayud pesa . ” To winjuru !
Ukia gima kiny notimre kiny ! Uparo ni ngimau en ang’o ? Donge un mana ong’ueng’o mineno kuom kinde matin , to bang’e lal nono ?
Kuom mano , gima onego uwachi en ma : “ Ka Ruoth oyie , to wanabed mangima , kendo wanatim gik ma wasechano . ”
To kar timo kamano , to upakoru kusungoru ! Pakruok duto ma kamago gin richo .
Ka ng’ato ong’eyo gima ber monego otim to ok otim , to odoko jaricho .
Koro un jomwandu , winjuru wachna ! Ywaguru kendo gouru nduru nikech masiche mabiro makou .
Mwandu osetop , kendo lepu olwenda ochamo .
Dhahapu gi fethu bende nyal osechamo , kendo nyal nogo nodok ranyisi ni useketho , mi nowang’ ringreu ka mach . Usekano mwandu e ndalo ma piny chiegni rumoeni !
To pok uchulo misach jotich mane okayonu cham . Winjieuru kaka giywak ! Adier , ywak jokeyogo osechopo e it Ruoth Nyasaye Manyalo Gik Moko Duto .
Usedak e pinyka kudhialoru , kendo kukak . Usebedo jowuoro mudoko machwe ka chiayo , to koro chieng’ yeng’o osechopo !
Useng’ado bura ni joma onge ketho , mi unego , to ok gitamou .
Emomiyo owetewa , horeuru mos nyaka Ruoth bi . Neyeuru kaka japur hore mos ka rito puothe mondo onyagne cham mabeyo . Ohore mos nyaka oyud kodh chuoyo kod koth machiego cham .
Un bende nyaka uhoru mos , kendo uchiw chunyu , nikech biro mar Ruoth chiegni .
Owetena , kik ng’ato ng’ur gi wadgi , mondo chieng’ moro Nyasaye kik ng’adnu bura . Jang’ad bura ni ka kendo ochung’ mana e dhoot .
Owetena , ka udwaro neno kaka onego uhoru mos e sand , to paruru jonabi mane owuoyo e nyim Ruoth ,
nimar wakwano joma ohore mos nyaka giko ni gin johawi . Usewinjo bende kaka ne Ayubu ohore mos , kendo ung’eyo gik mane Ruoth omiye e giko , nimar Ruoth ng’won gi lala , kendo okecho ji .
To owetena , gima duong’ie moloyo gik moko duto en ni , ka usingoru e wach moro , to kik ukuongru , bed ni ukuong’oru gi polo , kata gi piny , kata gi gimoro amora . Kudwaro wacho ni , “ Ee , ” to wachuru mana ni , “ Ee ” kende . Kata kudwaro wacho ni , “ Ooyo , ” to wachuru mana ni , “ Ooyo , ” mondo kik buch Nyasaye lou .
Ka ng’ato kuomu nigi chandruok , to onego olem . To ka ng’ato nigi mor , to onego ower wende pak .
Bende ka nitie ng’ato matuo , to onego oluong jodong kanyakla mar jo-Kristo mondo lemne , kendo owire gi mo e nying Ruoth .
Ka joma lemonego bende nigi yie , to obiro chango , mi Ruoth mi oa malo e kitandane , kendo ka osetimo richo to nowene .
Emomiyo , ng’ato ka ng’ato mondo ohul richone ni wadgi , kendo ng’ato ka ng’ato olem ni wadgi mondo obed mangima . Lemo mar ng’at makare nigi teko kendo timo gik madongo .
Elija ne en mana dhano ka wan . Nolemo matek mondo koth kik chue , mi koth ne ok ochue e piny kuom higni adek gi nus .
Bang’e ne ochako olemo kendo , mi koth ochwe , kendo piny ochiek .
Owetena , ka ng’ato kuomu obayo yo , mi oweyo adiera , to eka ng’at moro odwoke e yo ,
to ng’euru ni ng’ama odwoko jaricho mobayo yono oreso chunye e tho bende omiyo richo mathoth owe .
An Petro , jaote mar Yesu Kristo , andikonu un jo-Nyasaye moke e pinje mag Ponto gi Galatia gi Kapadokia gi Asia kod Bithunia , kuma untie ka jodak .
Nyasaye Wuoro noyierou chon kaka dwarone obet , mondo opwodhu gi Roho , umak chik Yesu Kristo , kendo mondo rembe okir kuomu . Ng’wono gi kue mogundho obed kodu .
Duong’ obed ni Nyasaye Wuon Ruodhwa Yesu Kristo . Kuom ng’wonone maduong’ nonywolowa gi nywol manyien kuom chiero Yesu oa kuom joma otho . Mano miyo wabedo gi geno mangima .
En geno mar yudo mwandu mosiko nyaka chieng’ . Okanonugo e polo , kuma ok onyal kethoree kata towie .
Adier obiro ritou nyaka chop warruok , ma oselosi mondo oel e chieng’ giko , bi .
Beduru mamor kuom wachno , kata obedo ni usebedo kuchandoru kuom tem mopogore opogore kuom kinde matin .
Gik makamago timore mondo otemugo one ane ka un gi yie maradier . Kata mana dhahabu ma nyalo kethore bende itemo gi mach . Omiyo yie maru , ma nengone tek moloyo dhahabu , nyaka tem mondo ong’ego ka en yie maradier . Eka nuyud pak gi duong’ kod luor , chieng’ ma Yesu Kristo ofwenyore .
Kata obedo ni pok uneno Yesu , to pod uhere ahera , bende kata obedo ni ok unene sani , to pod uyie ayiea kuome , kendo upong’ gi mor maduong’ mokadho awacha ,
kuyudo pok mogik ma yieu okelo , tiende ni warruok mar chunyu .
Wach warruokni ema ne jonabi onono kendo omanyo matek , kane gikoro wach gueth mane Nyasaye biro miyou .
Roho mar Kristo mane ni kuomgi nonyisogi chon masiche mane Kristo biro yudo , kod duong’ mane biro luwo masichego , omiyo ne gitemo manyo kinde mane gigo biro timore , kendo kaka gibiro timore .
Ne onyisgi ni tich koro mane gitiyo ne ok giti ni gin giwegi , to ne gitiyo mana ni un , kendo koro joland wach mane okelonu Injili kuom teko mar Roho Maler mane oor koa e polo , osehulonu wechego ratiro . Gin e weche ma kata mana malaika bende gombo ng’eyo ahinya .
Emomiyo beduru motang’ , ka parou bith . Keturu chunyu duto kuom gueth ma Yesu Kristo biro kelonu kuom ng’wonone ka obiro .
Luoruru Nyasaye kubedo ka nyithindo ma winjo wach , kendo kik uyie gombo mane un-go e ndalo moko kane pod ukia Nyasaye chak telnu e ngimau .
Kaka Jal mane oluongou ler , e kaka un bende nyaka ubed maler e timu duto .
Paruru gima Nyasaye wacho e Muma ni , “ Nyaka ubed joma ler , nikech an aler . ”
Ka ulemo , to uluongo Nyasaye ni Wuoro , Jal mang’ado ni ji duto bura , kaka tim ng’ato ka ng’ato obet , ma ok odewo wang’ ng’ato , omiyo nyaka uluore ndalo duto ma udakgo ka welo e pinyka .
Ung’eyo ni kane owaru kuom timbeu manono mane uyudo kuom kwereu , to ne ok owaru gi gik matow kaka fedha kata dhahabu ,
to nowaru gi remo ma nengone tek mar Kristo , mane ochiw ka nyarombo motimgo misango ma onge songa kata mbala .
Nyasaye ne oseyiere chon kane pok ochue piny , to ne ofwenye ni ji e ndalo mogikni nikech un ,
nimar en ema omiyo uyie kuom Nyasaye mane ochiere oa kuom joma otho , kendo omiye duong’ . Adier , en ema omiyo ubedo gi yie kod geno kuom Nyasaye .
Koro kaka usepwodho chunyu kuom winjo wach mar adiera , kendo uheroru maonge miganga kaka owete , omiyo herreuru chuth gi chunyu duto ,
nikech kuom wach mangima kendo mosiko mar Nyasaye , osenyuolu nywol manyien , to ok kaka nyithind joma otho , to kaka nyithind Jal ma ok tho .
En mana kaka Muma wacho ni , “ Dhano duto chalo gi lum , kendo duong’ duto ma en-go chalo gi thiepe lum . Lum ner , kendo thiepe two .
Wach Nyasaye to osiko nyaka chieng’ . ” Wachno e Wach Maber mane olandnu .
Kuom mano , weuru richo duto , kaka ich lit , gi wuond , gi gango wach gi nyiego kod ayany .
Kaka nyithindo mayom gombo cha minegi , e kaka un bende onego ugomb chak maliw mar chuny , mamiyo udongo nyaka chop e warruok ,
nimar kaka Muma wacho , usebilo ng’wono mar Ruoth .
Omiyo biuru ire . En kidi mangima mane ji odagi ni onge tich . Nyasaye to ne oyiere , kendo omiye duong’ .
Biuru ire ka gima un kite mangima , mondo ubed jodolo maler matimo misengni mag chuny ma Nyasaye oyiego kuom Yesu Kristo ,
kaka Muma wacho niya , “ Neuru , aketo kidi moyier e Sayun . En kidi motegno man gi duong’ moriwo kor ot . Ng’at moyie kuome to ok none wichkuot . ”
Un joma uyie ema ung’eyo ni kidino nengone tek , to joma ok oyie to , “ Kidi mane jogedo odagi osedoko kidi motegno moriwo kor ot . ”
Muma kama chielo to wacho ni , “ En e kidi mabiro chwanyo ji ; Lwanda ma nomi gipodhi . ” Gichwanyore nikech gidagi winjo Wach Maber . Mano e gima ne Nyasaye owalonigi .
To un e dhoot moyier , kendo kanyakla mar jodolo mag Ruoth , kod oganda maler ma Nyasaye okawo ka joge , mondo oland timbe madongo mag Jal mane oluongou ua e mudho , mi okelou e lerne miwuoro !
“ Chon ne ok un oganda kata matin , to tinde un oganda Nyasaye . Chon ne un mabor gi ng’wono mar Nyasaye , to koro useyudo ng’wonone . ”
Osiepena , akwayou ni kaka un welo kendo jodak e pinyni , beduru motang’ gi gombo mag ringruok makedo gi chunyu pile .
Timu onego obed maber ahinya e nyim joma ok oyie , mondo kata obedo ni gihangou ni un joma richo , to gine timbeu mabeyo , mi gipak Nyasaye chieng’ ma obiroe ng’ado bura .
Winjuru chike duto ma joloch oketo , nikech uhero Ruoth Yesu . Adier , rituru chike mag ruodh piny , ma en ng’ama duong’ moloyo ,
kendo rituru bende chike mag jotelo ma gin joma en ema oketo mondo okum joma ketho , to opak joma timo maber .
Nyasaye dwaro mondo timbeu mabeyo omak dho joma ofuwo makia .
Beduru joma ni thuolo , to kik ulok thuolo ma un-go bed gima uumogo richou , to beduru wasumb Nyasaye .
Miuru ji duto duong’ , kendo heruru oweteu kuom Ruoth . Luoruru Nyasaye , to ruodh piny bende miuru duong’ .
Un wasumbni , nyaka uwinj ruodhiu kumiyogi luor duto , bed ni gin jomamuol kendo mabeyo , kata gin joma kwiny .
Ka ng’ato ong’eyo ni Nyasaye ni kode , kendo mano omiyo odhil e sandruok moyudo , kata obedo ni onge ketho moro mosetimo , to mano e gima Nyasaye oyiego .
Ere pak ma unyalo yudo ka udhil kichwadou kuom ketho musetimo ? To kudhil kisandou nikech usetimo gima ber , to mano e gima Nyasaye oyiego .
Mano e gima Nyasaye noluongou mondo utim , nimar Kristo owuon bende nosandore nikech un , mi oweyonu ranyisi mondo uluw timne . ,
Muma wacho niya , “ Ne ok otimo richo , bende miriambo ne ok owuok e dhoge . ”
Kane oyanye , to ne ok oyenyo , kendo kane oneno masira , to ne ok osiemo ng’ato , to nochiwore e lwet Jal mang’ado bura kare .
En owuon ne oting’o richowa e ringre e msalaba , mondo watho ni richo , eka wabed mangima ni tim makare , kendo osechangu mana nikech chwat mane ochwadego .
Ne oyudo ulal ka rombe , to koro useduogo ir Jakwadhu , kendo Jarit chunyu .
Un mon bende nyaka uluor chwou , mondo ka nitie chwo moko ma ok oyie , to gilokre ka gineno kaka ngimau chal ,
kendo kaka timu ler , kendo kaka uluoro Nyasaye , kata ka ok uwachonigi gimoro .
Kik ulosru maber mana ni mondo oneu , kukado yie wiu maber , kendo kurwako tigo mag dhahabu kod lewni mabeyo .
To beyou onego obed mana mar chuny . En ber ma ok rum , kendo mamuol , kendo modembore , kendo ma nengone tek e nyim Nyasaye .
Mano e kaka chon mon maler mane oketo genogi kuom Nyasaye , ne obidhore kuom winjo chwogi .
Sara ne achiel kuom mon ma kamago . Ne omiyo Ibrahim luor , kendo ne oluonge ni , “ Ruodha . ” Koro un udoko nyige ka utimo gik mabeyo , kendo ok uwe gimoro bwog chunyu .
Un chwo bende daguru gi mondu ka ung’eyo ni gin chuech mang’aw . Omiyo nyaka umigi luor , nimar gin bende giyudo kodu mich mar ngima ma Nyasaye chiwo kuom ng’wonone . Kutimo kamano , to onge gimoro mabiro monou lemo .
Mogik to uduto nyaka ubed gi chuny achiel , kendo gi paro achiel . Herreuru kaka owete , bende beduru mamuol kendo mang’won .
Kik uchul richo kar richo , kata ayany kar ayany . Kar timo kamano , to guedhuru aguedha , kung’eyo ni kane Nyasaye oluongou , to noluongou ni mondo uyud gueth ,
mana kaka Muma wacho niya , “ Ka ng’ato ohero ngima , kendo dwaro mondo obed mamor , to nyaka ogeng’ lewe kuom weche maricho , kendo dhoge kik wach miganga .
Nyaka olokre owe timo richo , mi otim gik mabeyo , kendo nyaka odwar kue kinde duto , mi oluw ,
nikech Nyasaye rango joma kare gi ng’wono , kendo pile oyie winjo lemogi , to omon gi joma timo richo . ”
Ka uketo chunyu kuom timo gik mabeyo , to ere ng’ama dihimu ?
To bende kata kapo ni uyudo sandruok nikech timbe mabeyo , to mano kaka un johawi ! Kik uluor ji , kendo kik uwe gibwogu .
Miuru Ruoth Kristo duong’ e chunyu , kendo pile beduru kuikoru dwoko ng’ato ang’ata mapenjou tiend geno ma un-go .
To timuru kamano gi muolo kod luor , kendo nyaka ubed gi chuny maler , mondo timu maber kaka jo-Kristo okuod wi jogo mayanyou , kendo hangonu wach .
Ber mondo uyud chandruok nikech tim mabeyo , kapo ni mano e gima Nyasaye dwaro , moloyo yudo chandruok kuom tim maricho ,
nimar Kristo owuon notho dichiel kendo mogik nikech richou . Kata obedo ni en ne en ng’ama kare kamano , to notho ni joma ok kare , mondo oterwa ir Nyasaye . Ne oneg ringre , to Nyasaye nomiyo chunye obedo mangima ,
kendo kuom chuny nodhi molando wach ni chuny mane nie tuech .
Mago e chuny mag joma nodagi winjo wach Nyasaye , kane pod Nyasaye rito mos e kinde mane Nowa hondhoe yie . Yieno noreso ji manok ( ma kwangi oromo aboro ) e pi .
Pigno en ranyisi mar batiso , ma koro resou sani . Batiso ok en golo chilo kuom ringruok , to en singruok motim ni Nyasaye gi chuny maler . Oresou nikech chier mar Yesu Kristo ,
ma osedhi e polo , mi obet e bat korachwich mar Nyasaye , gi ruodhi mag polo duto , kendo kuom teko duto .
Emomiyo , kaka Kristo noneno masira e ringre , un bende ikreuru gi paro achielno , nikech ka ng’ato oneno masira e ringre , to osea e richo .
Ikreuru kamano , mondo kuom ndalo mapod udakgo e piny , kik utim mana gik ma dhano gombo , to timuru mana gik ma Nyasaye dwaro .
E ndalo mosekadho , ne un gi kinde malach moromou timo gik ma joma ok oyie dwaro . Ne utimo timbe maricho , kaka owruok , gi gombo , gi mer , gi dwanyruok , gi metho mag anjawo , kod lamo nyiseche manono , ma en gima Chik okwero .
To tinde ka ok urip gi joma kamago e owruok mar ngima monjawni , to giwuoro , kendo giyanyou !
To chieng’ moro ginidwok wach e nyim Jal moikore ng’ado bura ni joma ngima gi joma otho .
Joma otho nong’adnigi bura kane pod gin e pinyka , mana kaka ing’ado ni jomoko duto . Wach Maber to ne olandnigi bang’ thogi , mondo gibed mangima kuom chuny , kaka Nyasaye bende ngima .
Giko mar gik moko duto chiegni . Emomiyo , beduru mariek , kuritoru mondo uikru ni lemo .
To moloyo nyaka uherru gi chunyu duto , nikech hera miyo iweyo ni ji richo mang’eny .
Rwakuru joweteu ma ok ung’ur .
Nyasaye osemiyou mich mopogore opogore , omiyo ng’ato ka ng’ato kuomu nyaka rit michgo maber , mi otigo kokonyogo jomoko .
Ka ng’ato en jaland wach , to wach mowacho nyaka bed mana Wach Nyasaye , kendo ka ng’ato tiyo ni ji , to mondo oti mana gi teko ma Nyasaye chiwo , mondo Nyasaye oyud duong’ kuom gik moko duto mutimo kuom Yesu Kristo . En e wuon duong gi teko nyaka chieng’ . Amin .
Osiepena , ka uyudo tem mager mawang’ou ka mach , to kik ubuogi , ka gima ok ung’eyo ni gik ma kamago nyaka timrenu , nikech mano timore mana ni mondo otemugo .
To beduru mamor , kaka joma oriwore gi Kristo e masichene , mondo ubed gi mor mathoth , chieng , ma duong’ne maler ofwenyore .
Ka iyanyou nikech nying Kristo , to kwanreuru ni un johawi , nikech koro Roho man gi duong’ ma en Roho mar Nyasaye , obedo kuomu .
Ka ng’ato kuomu yudo masira , to kik bed ni oyudo masira nikech oneko , kata nikech okwelo , kata nikech otimo timbe moko maricho , kata nikech ochwogore e weche jomoko .
To ka ng’ato kuomu yudo masira nikech en ja-Kristo , to ok onego one wichkuot , to onego omi Nyasaye duong’ , nikech iluonge gi nying Kristo .
Ndalo mar ng’ado bura osechopo , kendo jo-Nyasaye ema ikwongo ng’ad nigi bura ! To ka wan ema bura ochakore kuomwa kamano , to jogo ma otamore winjo Wach Maber mar Nyasaye to nobed nadi ,
nikech Muma wacho niya , “ Ka en gima tek mondo joma kare oyud warruok , to koro joma ok oluoro Nyasaye kod joricho to nobed nadi ? ”
Emomiyo , ber mondo joma neno masira kaluore gi dwaro mar Nyasaye , osik ka timo timbe mabeyo , kendo ochiwre e lwet Jachwechgi , ma en Jal mogen .
Koro an gi wach moro ma adwaro kwayou , un jodongo . Awuoyo kodu kaka jaduong’ wadu , mane oneno kaka Kristo sandore , kendo mageno yudo pok kuom duong’ mabiro fwenyore .
Beduru jokwadh kueth ma nyasaye osemiyou , kendo ritgiuru gi chuny mamor kaka Nyasaye dwaro , to ok kuom achune . Kik utim kamano mondo uyudie ohala , to timeuru mana nikech uhero .
Kik utimru ruodhi ni jogo moketi e lwetu ka kueth mondo uriti , to nyaka udok nigi ranyisi maber .
Eka ka jakwath maduong’ obiro , to unuyud osimbo mar duong’ ma ok kethre , manyiso ni uselocho .
Kamano bende un joma tindo , nyaka uwinj jodongu , kendo un duto nyaka urwak muolo ka law , kukonyoru e kindu uwegi , nimar Muma wacho niya , “ Nyasaye dagi josunga , to joma muol ema omiyo ng’wono . ”
Omiyo beduru mamuol e bwo bad Nyasaye man gi teko , mondo obi oting’u malo e ndalo mowinjore .
Keturu parruok duto ma un-go kuome , nikech oparou .
Beduru motang’ kurito , nikech jasiku ma Satan bayo kuonde duto ka sibuor magoyo asumbi , ka dwaro ng’ama dongam !
Chung’uru motegno kuom yie ma un-go , mondo utame , ka ung’eyo ni oweteu moyie manie piny duto , bende yudo chandaruok ma kamago .
To ka usenwang’o chandruok kuom kinde matin , to Nyasach ng’wono duto , ma oseluongou kuom Kristo e duong’ne mochwere , noduog chunyu , mi miu teko , kendo omiu chuny motegno , koketou e mise ma ok yiengni .
En e wuon loch nyaka chieng’ . Amin .
Andikonu barua machiekni , ka Silvano , ma ageno kaka owadwa maradier , konya . Adwaro jiwou kendo nyisou ni mano e kaka ng’wonono mar adier mar Nyasaye chalo . Omiyo chung’uru motegno kuom ng’wonono .
Kanyakla mar jo-Kristo man Babulon , mane Nyasaye oyiero , omosou . Wuoda Marika bende omosou .
Yogreuru gi mos maler mar hera . Kue obed kodu uduto ma un kuom Kristo .
An Simon Petro , ma misumba Yesu Kristo kendo jaotene , ema andikonu baruani , un joma osenwang’o yie ma nengone tek marom gi yiewa , nimar Nyasachwa kendo Jawarwa Yesu Kristo ema ne omiyowago kuom adierane .
Ng’wono kod yie mogundho miyudo kuom ng’eyo Nyasaye kod Yesu Ruodhwa obed kodu .
Teko mar Nyasaye osemiyowa gik moko duto mamiyo wabedo mangima , kwaluoro Nyasaye . Ngimano wanwang’o kuom ng’eyo Jal mane oluongowa mondo wayud pok kuom duong’ne kod berne .
Kamano osemiyowa singruok madongo kendo ma nengogi tek , mondo kuom singruokgo utony e kethruok ma gombo osekethogo piny , mondo ukaw kit Nyasaye owuon .
Omiyo temuru matek mondo ujiw yieu gi timbe mabeyo , to timbeu mabeyo ujiw gi rieko .
Rieko to jiwuru gi ritruok , to ritruok to ujiw gi kinda , to kinda ujiw gi luoro Nyasaye .
Luoro Nyasaye to jiwuru gi hero owete , hero owete to jiwuru gi hera maradier .
Ka un gi michgo , kendo umedo bedo kodgi mogundho , to gibiro miyou teko , kendo gibiro miyo unyag olemo mabeyo , kumedo ng’eyo Ruodhwa Yesu Kristo .
Ng’ama onge kodgi to en muofu maneno mana matiptip , kendo wiye owil ni richone machon ne osepwodhi .
Emomiyo owetena , temuru matek moloyo mondo unyis ni oseluongu kendo oseyieru adier . Ka utimo kamano , to ok unuchwanyru .
Kamano nomiu thuolo maduong’ mar donjo e piny mochwere mar Ruodhwa kendo Jawarwa Yesu Kristo .
Kuom mano , abiro paronu wechego pile , kata obedo ni useng’eyogi , kendo uguroru motegno kuom adiera ma useyudo .
Aneno ni en kare mondo , kapod anie kiru mar ringruokni , to aparnu wechegi ,
nikech ang’eyo ni achiegni weyo kiru mar ringruokni , kaka Ruodhwa Yesu Kristo osenyisa .
Omiyo abiro temo matek mondo ane ni nitie yo ma unyalo parogo wechegi kinde duto ka asea .
Kane wanyisou kaka Ruodhwa Yesu Kristo biro gi duong’ maler , to ne ok wakonyore gi sigendini ma dhano ochuogo , to wan wawegi ne wanene gi wang’wa , ka en gi duong’ne maler duto .
Nyasaye Wuoro nomiye duong’ gi pak kane dwol obirone moa kuom duong’ mar polo , kawacho niya , “ Ma e Wuoda mahero ! Chunya mor kode ! ”
Wan wawegi ne wawinjo dwolno kaa e polo , nikech ne wan kode kuno e got maler .
Omiyo wamedo yie matek moloyo kuom wach mane jonabi okoro . Ber mondo urt wachno chuth , nikech en kaka taya maliel kama otimo mudho , nyaka piny yawre , mi sulue mar okinyi wuog karieny e chunyu .
To mokwongo nyaka ung’e ni onge ng’ama loko tiend weche manie Muma kende owuon ,
nikech onge wach mane okor mana nikech dwaro mar dhano . To ji ne wacho wach moa kuom Nyasaye , mana kaka Roho Maler ne telonigi .
To jonabi mag miriambo bende nowuok kuom oganda Nyasaye e ndalo mokadho . Kamano bende e kaka jopuonj mag miriambo biro wuok kuomu . Ginikel ling’ling’ puonj mag miriambo maketho ji , kendo ginikwed kata mana Ruoth mane owarogi , mi gimi tiekgi piyopiyo nono .
Kata kamano , ji mang’eny noluw timgi mag anjawo , kendo ji nowuo marach kuom Yor Adiera , nikech timbegigo .
Kuom gombo chamo gik malang’ , jopuonj mag miriambo nokaw giu gi weche mag wuond . To jang’ad bura oseng’ado buchgi chon ! Kum ema oritogi , kendo ng’ama biro tiekogi ok nindi !
Nyasaye ne ok oweyo malaika mane oketho mak okumo , to nowitogi e mach ma ok tho , kuma otuegie e mudho gi nyororo ka girito Chieng’ Bura .
Bende Nyasaye ne ok oweyo piny machon mak otieko , kane okelo ataro e piny joricho , to noreso mana Nowa , mane jaland Wach Makare , kod ji mamoko abiriyo .
Nyasaye nokumo mier mag Sodom gi Gomora , kowang’ogi , mi gilokore buru . Kamano nolokogi ranyisi mar gima biro timore ni joma ok oluoro Nyasaye .
Lut to noreso nimar ne en ng’at maber , kendo chunye ne chandore ahinya nikech tim anjawo mag joma timbegi richo .
Ng’at makareno nodak e kind jogo , kendo pile ka pile nowinjo kendo oneno gik ma gitimo , omiyo chunye nochandore ahinya kuom timbegi mag dwanyruok .
Kamano waneno ni Ruoth ong’eyo reso joma oluore kuom tem mochomogi , kendo ong’eyo keto joricho e kum nyaka chop Chieng’ Bura ,
to moloyo jogo matimo dwaro mag ringruok kuom gombo mochido , kendo chayo teko mar Nyasaye . Jopuonj mag miriambo nigi chir , kendo wang’gi tek , bende ok giluoro yanyo joma nigi duong e polo .
To kata mana malaika man gi teko kod nyalo moloyogi , to ok donjnigi gi weche maricho e nyim Ruoth .
To jogo chalo gi le maonge rieko , mane onywol mana ni mondo omaki kendo onegi . Giwuoyo marach kuom gik ma gikia , omiyo gin bende notiekgi mana ka le maonge rieko .
Giniyud pok mar richo , kar richo ma gisetimo . Timo gik ma gombogi dwaro odiechieng’ alanga ema miyogi mor . Ka gichiemo kodu to gikelonu wichkuot , kendo gimiyo nyingu kethore , ka giowore gi timbegi mag wuond !
Wengegi rango mon mana gi gombo maricho , kendo gombo ma gin-go mar dwaro timo richo ok rum . Giywayo joma yiegi yomyom , gitero e richo , bende chunygi ong’iyo gi gombo gik moko . Gin joma okuong !
Giseweyo yo ma oriere tir , mi gilal , nimar giseluwo mana yor Balaam wuod Boer , mane oketo chunye kuom yudo pok mar tim maricho .
To kanyna mamomo nowuoyo gi dwond dhano , kokwero janabino kuom kethone , mi otieko neko mare .
Jogo chalo gi sokni maonge pi , kendo gichalo gi ong’ueng’o ma yamb koth riembo . Gin , gima okannigi en mana mudho mandiwa .
Giwuorore gi weche manono , kendo kuom gombo mag ringruok gihoyo joma dwaro tony kaa kuom joma timbegi nono .
Gisesingore ni jogo ni gibiro miyogi thuolo , to gin giwegi gin wasumbini mag gik makelo kethruok , nimar ng’ato doko misumba gimoro amora moloyo chunye .
Ka ji osetony e kethruok mar pinyni nikech ging’eyo Ruodhwa kendo Jawarwa Yesu Kristo , to eka gichako giduodore e kethruok , mi kethruok makogi , to ngima ma gibedogo achien doko marach moloyo ngima mane gin-go mokwongo .
Dine obedonigi maber ka dine ok ging’eyo yo makare , moloyo ng’eyogo , to bang’e gidok chien giweyo chik maler mane omigi .
Osetimorenigi mana kaka ngero wacho ni , “ Guok odok nang’o ng’okne , ” kendo ni , “ Ngurue moselwoki odok ng’ielore e chuodho . ”
Osiepena , ma eri barua mar ariyo ma koro asendikonu . E barupenago duto asetemo mondo ami upar maber ,
kaparonu weche mane jonabi maler owacho e ndalo machon , kod chik mar Ruoth kendo Jawar mane jooteu okelonu .
Mokwongo nyaka ung’eni e ndalo giko , jomoko nowuog ma luwo mana gombogi giwegi . Ginicharu ,
ka giwacho niya , “ Donge ne osingore ni oduogo ? To koro erego ? Nyaka ne kwerewa tho , gik moko duto osiko ochwere , mana kaka ne gibet chakre chuech piny ! ”
To gitamore yie mar oyiem ni kata obedo ni polo osebetie nyaka nene , to Nyasaye nowuoyo mi piny obetie koa kuom pi , kendo pi ema ne ocheyego .
To bende pigno ema ne olokore ataro , mi okethogo piny machon .
To Nyasaye osewuoyo bende ni , polo kod piny ma kawuono okan ni Chieng’ Bura , mondo mach obi otieki kaachiel gi ji duto ma ok oluoro Nyasaye .
To osiepena , kik wiu wil gi wach achiel ni , kuom Ruoth , ndalo achiel romre gi higni alufu achiel , bende higni alufu achiel romre gi ndalo achiel .
To kik upar ni Ruoth odeko kuom timo gima osesingore ni obiro timo kaka jomoko paro . Ooyo , ohorenu mos kapod orito , nikech ok odwar ni mondo ng’ato olal , to odwaro ni mondo ji duto olokre owe richogi .
To chieng’ Ruoth nobi mana ka jakuo , kendo chieng’ onogo polo nolal nono ka riadore matek , kendo gik mae kor polo nowang’ mi rum pep . Piny bende nolal kaachiel gi gik manie iye .
Ka gigo duto biro leny nono kamano , koro un uparo ni onego ubed joma chal nadi ? Donge onego ubed joma ler , mochiwore ni Nyasaye ,
ka urito chieng’ Nyasaye , kendo utiyo mondo orure piyo ? En chieng’ ma polo nowang’ie mi rum pep , kendo gik manie kor polo noleny nono e mach .
To wan warito polo manyien kod piny manyien , kuma tim makare nitie , kaka ne Nyasaye osingorenwa .
Emomiyo osiepena , e kinde mapod uritoe gigo mondo otimre , to temuru matek mondo ubed maler kendo maonge ketho e nyim Nyasaye , kendo ubed gi kue kode .
Parieuru kaka Ruodhwa hore mos , komiyou thuolo mondo uyud warruok . Mano e gima owadwa Paulo mwahero nondikonu gi rieko mane Nyasaye omiye .
Adier , kane owuoyo kuom wechego , to mano e gima nowacho e barupene duto . Nitie weche moko matek winjo e barupenego , ma joma kia kendo ma johubagahubaga guenyo mana ni kethruokgi giwegi , mana kaka gitimo weche mamoko mondiki e Muma bende .
To un osiepena , useng’eyo wechegi chon , omiyo beduru motang’ mondo kik joma ok luw chik wuondu , mi ukier uwe kama uchung’ie motegno .
To donguru kuom ng’wono , kumedo ng’eyo Ruodhwa kendo Jawarwa Yesu Kristo . Duong’ obedne kawuono kendo nyaka chieng’ . Amin .
Wandikonu kuom Wach mar ngima , mosebetie a chakruok . Wasewinje kendo wasenene . Adier , wasenene gi wang’wa kendo lweta bende osemule .
Kane ngimano osefwenyore , to ne wanene . Mano emomiyo wawuoyo kuome , kwanyisou wach ngima mochwere nyaka chieng’ mane ni kod Wuoro , kendo mane ofwenyorenwa .
Wanyisou bende gik ma waseneno , kendo ma wasewinjo , mondo ubed e achiel kodwa , kaka wan bende wan e achiel gi Wuoro kod Wuode Yesu Kristo .
Wandikonu gigi mondo morwa orom chuth .
Wach mane wawinjo ka Yesu wacho , kendo ma koro wanyisou e ma : Nyasaye en ler , kendo mudho onge kuome kata matin .
Ka wawacho ni wan e achiel kode , to eka pod wawuotho e mudho , to wariambo , kendo ok wawuoth e adiera .
To ka wawuotho e ler kaka Nyasaye ni e ler , to wan e achiel ng’ato gi ng’ato , kendo remb Yesu Wuode pwodhowa kuom richowa duto .
Ka wawacho ni waonge richo , to wawuondore kendwa , kendo adiera onge e chunywa .
To ka wahulo richowa , to oweyonwagi , kendo opwodhowa kuom tim duto ma ok odhi kare , nikech en jaadiera , kendo otimo mana gima kare .
To ka wawacho ni ok wasetimo richo , to wamiyo odoko jamriambo , kendo wachne onge e chunywa .
Nyithinda , andikonu wechegi mondo kik utim richo , to ka ng’ato otimo richo , to wan gi Jakony masayonwa Wuoro . En Yesu Kristo , Jal makare .
En e misango magolo richowa , to ok richowa kende ema ogolo , to ogolo koda ka richo mar piny duto bende .
Ka warito chik Nyasaye , eka wan gi ratiro ni wang’eye .
To ka ng’ato wacho ni ong’eyo Nyasaye , to ok orito chikene , to en jamriambo , kendo adiera onge e chunye .
To ng’ama orito wach Nyasaye ema hera moherogo Nyasaye oselosi mobedo malong’o chuth . Mano e kaka wanyalo bedo gi ratiro ni wan jo-Nyasaye .
Ka ng’ato wacho ni en ng’at Nyasaye , to nyaka ngimane bed machal gi ngima Yesu .
Osiepena , chik ma andikonuni ok en chik manyien , to en chik machon ma usebedogo nyaka a chakruok .
To kata kamano , chik ma andikonu en chik manyien , kendo adiera mare ineno kuom Kristo , kendo ineno kuomu , nikech mudho rumo , kendo ler maradier koro osechako rieny .
Ng’at mawacho ni nie ler to mon gi wadgi , pod nie mudho .
Ng’at mohero wadgi osiko e ler , kendo onge gimoro kuome madimi ochwanyre .
To ng’at mamon gi wadgi nie mudho , kendo wuotho e mudho . Ok ong’eyo kuma odhiye , nikech mudho oimo wang’e .
Nyithinda , andikonu nimar richou owenu e nying Yesu .
Wuone , andikonu nikech ung’eyo Jal ma osebetie nyaka a chakruok . Yawuowi , andikonu nikech useloyo Ng’ama Rach .
Un nyithinda , asendikonu nikech ung’eyo Wuoro . Un wuone , asendikonu nikech ung’eyo Jal ma osebetie nyaka a chakruok . To un yawuowi asndikonu nikech utegno , kendo Wach Nyasaye odak e iu , kendo useloyo Ng’ama Rach .
Kik uher piny kata gik manie piny , ka ng’ato ohero piny to hera mar Wuoro ok nie iye ,
nikech gik moko duto manie piny , kaka gombo mag ringruok gi gombo mar wang’ , kod sunga ma ji sungorego kuom gik ma gin-go , ok a kuom Wuoro , to gin mana mag pinyni .
Piny kadho kaachiel gi gombone , to ng’ama timo gima Nyasaye dwaro to osiko nyaka chieng’ .
Nyithinda , giko koro chiegni ! Ne onyisu ni Jasik Kristo nobi , to koro wasik Kristo mang’eny osetucho , omiyo wang’eyo ni giko chiegni .
Ne giweyowa nikech ne ok gin jowa , to ka dine gibed jowa , to dine gisiko kodwa . To ne giweyowa mondo ong’ere malong’o ni giduto ok gin jowa .
Un ema Ng’ama Ler osewirou , omiyo un duto ung’eyo adiera .
Andikonu , nikech ung’eye , bende ung’eyo ni onge miriambo mawuok kuom adiera kata matin .
Jamriambo en ng’a ? Donge en mana ng’at makwer ni Yesu ok en Kristo ? En e Jasik Kristo , nikech odagi Wuoro kaachiel gi Wuowi .
Ng’at modagi Wuowi ok nigi Wuoro bende , to ng’at moyie Wuowi ema nigi Wuoro bende .
Un to neuru ni wach musewinjo nyaka a chakruok osiko e chunyu . Ka gima nuwinjo nyaka a chakruokno osiko e chunyu , to pile unusik ka unie achiel gi Wuowi kod Wuoro .
Ma e singruok mar ngima ma nyaka chieng’ mane osingore ni nomiwa .
Asendikonu wechegi kuom jogo madwaro wuondou .
Un to , Roho mane Kristo omiyou osiko kuomu , omiyo ok uchando ng’at mapuonjou gik moko duto , kendo puonj mare en adier , ma ok miriambo . Kuom mano , sikuru kuom Kristo mana kaka Roho osepuonjou .
Adier nyithinda , sikuru kuome mondo ka chieng’ moro ofwenyore , to wabed gi chir , ka waonge gi gima dimi wiwa kuodi e nyime .
Ka ung’eyo ni en ng’at makare , to nyaka ung’e bende ni ng’ato ka ng’ato matimo gik makare en nyathi Nyasaye .
Mano hera maduong’ manadi ma Wuoro osenyisowa kuom luongowa ni nyithind Nyasaye ! Adier , wan nyithinde ! Gimomiyo piny ok ong’eyowa en ni , piny kia Nyasaye .
Osiepna , kata mana sani wan nyithind Nyasaye , to kaka wabiro bet pok ofwenyore , to wang’eyo ni ka Kristo ofwenyore , to wanabed machal kode , nikech wananene kaka ochal .
Ng’ato ka ng’ato man gi genoni kuom Kristo pwodhore owuon mondo obed maler , mana kaka Kristo bende ler .
Ng’at matimo richo ketho chik , nikech richo en ketho chik .
Ung’eyo ni Kristo nofwenyore mondo ogol richowa . En to oonge gi richo .
Kuom mano ng’at mosiko kuome ok tim richo . To ng’at matimo richo pok onene , bende ok ong’eye .
Nyithinda , kik ng’ato wuondu , mi ulal . Ng’at matimo gik makare e ng’ama kare , mana kaka Kristo bende ng’ama kare .
To ng’at matimo richo en ng’at Satan , nikech Satan osiko katimo richo nyaka a chakruok . To Wuod Nyasaye nofwenyore mana ni mondo otiek Satan .
Ng’at ma Nyasaye onywolo ok tim richo , nikech koth Nyasaye nie iye . Ok onyal timo richo nikech en ng’at ma Nyasaye onywolo .
Pogruok manie kind nyithind Nyasaye gi nyithind Satan ong’ere kama : Ng’at ma ok tim gima kare , kata ma ok ohero wadgi , ok en nyathi Nyasaye .
Wach musewinjo nyaka a chakruok en ni ng’ato ka ng’ato nyaka her wadgi .
Kik wachal gi Kain , mane odoko nyathi Ng’ama Rach , mi onego owadgi . To ere gimomiyo Kain nonego owadgi ? Donge nonege nikech timbene ne richo en owuon , to timbe owadgi ne kare ?
Owetena , kik ubwogi ka uneno ka piny mon kodu .
Wang’eyo ni wasea e tho , mi wadonjo e ngima . Wangeyo kamano nikech wahero owete . Ng’at ma ok ohero wadgi to osiko e tho .
Ng’at mamon gi wadgi en janek , to ung’eyo ni janek onge gi ngima ma nyaka chieng’ kuome .
Koro waseng’eyo ni hera en ang’o , nikech Kristo nochiwo ngimane nikech wan . Kuom mano , wan bende onego wachiw ngimawa nikech owetewa .
Ka ng’ato man gi mwandu oneno wadgi moro ka onge gi gima dokonyrego , to otamore konye , koro ere kaka hera mar Nyasaye nyalo siko e chunye ?
Nyithinda , kik waher ji mana gi dhok kende , to nyaka waher ji gi tim , kendo gi adiera .
Mano e kaka wabiro ng’eyo ni wan joma luwo adiera kendo ok wanabed gi luoro e nyim Nyasaye
Osiepena , ka chunywa nyisowa ni bura ok oloyowa , to wanyalo biro e nyim Nyasaye gi chir
mondo wayud gik moko duto ma wakwayo kuome , nikech wamako chikene , kendo watimo gik malong’o e nyim Nyasaye .
To chik ma Nyasaye omiyowa en ni mondo wayie kuom nying Wuode Yesu Kristo , kendo waherre ng’ato gi ng’ato mana kaka nochikowa .
Ng’at momako chik Nyasaye osiko kuom Nyasaye , to Nyasaye bende osiko kuome . Wang’eyo ni Nyasaye osiko kuomwa nikech Roho ma osemiyowa .
Osiepena , kik uyie ni ji duto mawacho ni nigi Roho , nigi Roho adier , to temgiuru mondo une ane ka Roho ma gin-go oa kuom Nyasaye , nikech johul wach mang’eny mag miriambo osebiro e piny
To yo ma unyalo ng’eyogo ni en Roho mar Nyasaye e ma : Ng’ato ka ng’ato ma hulo ni Yesu Kristo osebiro e ringruok nigi Roho mar Nyasaye .
To ng’ato ka ng’ato ma ok hul ni Yesu nobiro e ringruok onge gi Roho mar Nyasaye . Mano e tich ma Jasik Kristo tiyo . Usewinjo ni Jasiguno onego bi , to kata mana koroni enie piny .
Nyithinda , un nyithind Nyasaye , kendo useloyo johul wach mag miriambogo , nikech Jal manie iu duong’ moloyo jal manie piny .
Gin to gin mag piny , omiyo giwuoyo kuom gik mag piny , kendo piny winjogi .
Wan to wan mag Nyasaye , omiyo ng’at mong’eyo Nyasaye ema winjowa , to ng’at ma ok ja-Nyasaye ok winjwa . Mano e yo ma wang’eyogo pogruok manie kind Roho mar adiera , gi roho mar miriambo .
Osiepena , waherreuru , nimar hera en mar Nyasaye , omiyo ka ng’ato nigi hera , to en nyathi Nyasaye .
To ng’at maonge gi hera ok ong’eyo Nyasaye , nikech Nyasaye en hera .
Nyasaye nyisowa hera moherowago kuom oro Wuode ma miderma e piny ni mondo wayud ngima kuome .
To hera maradier ok en hera mane waherogo Nyasaye , to en hera mane Nyasaye oherowago kuom oro Wuode ma miderma mondo odok misango mar golo richowa .
Osiepena , ka kamano e kaka Nyasaye noherowa , to owinjore wan bende waherre .
Kata obedo ni nyaka nene onge ng’at moseneno Nyasaye , to ka waherore waduto , to Nyasaye osiko e iwa , kendo herane chopo tichne kuomwa chuth .
Wang’eyo ni wasiko kuom Nyasaye , kendo ni Nyasaye bende osiko kuomwa , nikech osemiyowa Roho mare .
Waseneno ni Wuoro nooro Wuode mondo obed Jawar mar piny , kendo wanyiso ji wachno .
Ka ng’ato oyie ni Yesu en Wuod Nyasaye , Nyasaye osiko e iye , kendo en bende osiko ei Nyasaye .
Wang’eyo hera ma Nyasaye oherowago , kendo wageno kuom herano . Nyasaye en hera kendo ng’at mosiko ei hera , osiko ei Nyasaye , kendo Nyasaye osiko e iye .
Ka hera malong’o opong’o chunywa , to wanyalo bedo gi chir Chieng’ Bura , nikech ngimawa e pinyni chalo gi mar Kristo .
Luoro onge ei hera , kendo hera maradier riembo luoro . Luoro en kum , omiyo ka ng’ato nigi luoro , to pok ochopo e hera maradier .
Nyasaye ema noherowa mokwongo , mano emomiyo wahere kaachiel gi ji mamoko bende .
Ka ng’ato wacho ni ohero Nyasaye to omon gi owadgi , to ojamriambo , nikech ok nyal bet ni ng’ama ok ohero owadgi ma oneno , nyalo hero Nyasaye mapok oneno .
To chik ma waseyudo kuom Nyasaye e ma : Ng’ama ohero Nyasaye nyaka her owadgi bende .
Ng’ato ka ng’ato moyie ni Yesu e Mesia , en nyathi Nyasaye , kendo ng’at mohero wuon nyathi , to ohero nyathi bende .
Kuom mano , ka wahero Nyasaye , kendo wamako chikene , to eka wang’eyo ni wahero nyithind Nyasaye ,
nikech hero Nyasaye en mako chikene . Chike Nyasaye ok tek rito ,
nikech nyithind Nyasaye duto loyo piny . Yie ma wan-go kuom Nyasaye ema oseloyo piny .
Ere ng’ama oloyo piny ? Ng’ama oloyo piny en mana ng’ama oyie ni Yesu Kristo en Wuod Nyasaye .
Yesu Kristo e jal mane obiro gi pi mar batisone , kod remo mar thone . To winjuru ni ne ok obiro gi pi kende , to nobiro gi pi kod remo . Roho owuon nyiso ni mano en adier , nikech Roho e adiera .
Nitie gik moko adek manyiso ni mano en adier :
gin Roho gi pi kod remo , kendo gik moko adekgo nyiso mana gimoro achiel .
Ka wanyalo yie ni weche ma dhano wacho gin adier , to nyaka wayie gima Nyasaye wacho moloyo , kendo Nyasaye owuon osenyisowa ni gima owacho kuom Wuode en adier .
Ng’at moyie kuom Wuod Nyasaye to ong’eyo e chunye ni gima Nyasaye wacho en adier . To ng’at ma ok oyie Nyasaye miyo Nyasaye doko jamriambo , nikech ok oseyie gi gima Nyasaye osewacho kuom Wuode .
To gima Nyasaye osewacho e ma : Osemiyowa ngima ma nyaka chieng’ , kendo ngimano ni kuom Wuode .
Ng’at man gi Wuowi to nigi ngimano , to ng’at maonge gi Wuod Nyasaye to onge gi ngimano .
Andikonu wechegi , un joma oyie kuom nying Wuod Nyasaye , mondo ung’e ni un gi ngima ma nyaka chieng’ .
Wageno kuome chuth nikech wang’eyo ni ka wakwaye gimoro mowinjore gi dwarone , to owinjowa .
To ka wang’eyo ni pile owinjo kwayowa kamano , to wang’eyo bende ni ose mana miyowa gik ma wakwayo .
Ka ng’ato oneno wadgi katimo richo ma ok kel tho , to mondo olamne Nyasaye , to Nyasaye biro miyo owadgino ngima . Mano timore mana ni joma osetimo richo ma ok kel tho . To nitie richo makelo tho . Ok awachi ni mondo olem ni ng’at mosetimo richo ma kamano .
Gik moko duto ma ok kare gin richo , to nitie richo ma ok kel tho .
Wang’eyo ni onge nyathi Nyasaye mosiko katimo atima richo , nikech Wuod Nyasaye orite , omiyo Ng’ama Rach ok nyal mule .
Wang’eyo ni wan mag Nyasaye , to piny duto bende nie lwet Ng’ama Rach .
Wang’eyo bende ni Wuod Nyasaye osebiro , mi omiyowa rieko mondo wang’ego Nyasaye maradier . Wan kuom Jal maradier , ma en Yesu Kristo Wuod Nyasaye . En e Nyasaye maradier , kendo en e ngima ma nyaka chieng’ .
Nyithinda , tang’uru ni nyiseche manono .
An jaduong’ , andikoni in Minwa ma Nyasaye oyiero , kendo andiko ni nyithindi ma ahero adier . Ok an kenda ema aheri to ji duto moseng’eyo adiera bende oheri ,
nikech adiera manie iwa , kendo ma osiko kodwa nyaka chieng’ .
Ng’wono gi miwafu kod kue moa kuom Nyasaye Wuoro gi Yesu Kristo Wuod Wuoro nobed kodwa e adiera .
Ne amor ahinya kane ayudo ni nyithindo moko wuotho e adiera , ka giluwo chik mane wayudo kuom Wuoro ,
omiyo koro Minwa , akwayi ni mondo ng’ato ka ng’ato kwomwa oher wadgi . Gima andikoni ok en chik manyien , to en chik ma wasebedogo nyaka a chakruok .
To hera ma awuoyo kuomeni dwaro ni mondo wawuothi kaka chik Nyasaye dwaro . En e chik achiel ma usewinjo a chakruok , ni , “ Daguru e hera . ”
Jowuond mathoth osewuok e piny . Gin e jogo ma ok oyie ni Yesu Kristo nobiro kaka dhano . Ng’at ma kamano en jawuond , kendo en Jasik Kristo .
Ritreuru mondo kik gima usetiyone lalnu , to uyud poku duto .
Ng’at makalo tong’ , kendo ok sik e puonj Kristo ok nigi Nyasaye . To ng’at mosiko e puonj Kristo nigi Wuoro , kaachiel gi Wuowi .
Ka ng’ato obiro iru ma ok okelo puonj Kristo , to kik urwake e uteu , kata mana mos kik umose ,
nimar ng’at momose , bende oriwore kode e timbene maricho .
Kata obedo ni an gi weche mathoth ma adwaro nyisou , to ok abi ndikogi e barua , to ageno ni abiro biro iru mondo alos kodu wang’ gi wang’ , mondo waduto wabed mamor kaachiel .
Nyithind Nyameru , ma bende Nyasaye oyiero , omosi .
An jaduong’ , andikoni in Gayo , osiepna ma ahero gi hera maradier .
Osiepna , akwayo Nyasaye ni mondo idhi maber e yore duto , kendo ibed mangima e ringri mana kaka ang’eyo ni ingima e chunyi bende .
Ne abedo mamor ahinya kane owete moko obiro , mowacho kaka isiko kuom adiera , kendo kaka iwuotho e ngima mar adiera .
Onge gima miya mor moloyo ka awinjo ni nyithinda wuotho e adiera .
Osiepna , in jaadiera kuom gimoro amora mitimo ni owete , kata ka gin joma welo .
Gisewuoyo kuom heranino e nyim kanyakla mar jo-Kristo man ka . Yie ikonygi e wuodhgi , kikowogi e yo malong’o ni Nyasaye mwatiyone ,
nimar ne giwuok gidhi e tich Kristo , ma ok giyie kawo kony moro amora kuom joma ok oyie .
Omiyo wan jo-Kristo onego wakony joma kamago mondo wanywak kodgi tich mar lando adiera .
Ne andiko ni jo-Kristo muchokorugo , to Diotrefe , madwaro bet jatendgi , notamore winjo gima wawacho .
Omiyo ka abiro to anael gik ma otimo e lela , kaka ohangowa gi weche mamono maricho . To ewi mago duto , otamore rwako owete bende , to ok mano kende , to bende otamo joma dwaro timo kamano e kanyakla mar jo-Kristo .
Osiepna , kik iluw tim marach , to luw tim maber . Ng’at matimo maber en ng’at Nyasaye , to ng’at matimo marach , to pok oneno Nyasaye .
Ji duto wuoyo maber kuom Demetrio . Adiera lilo ema wachore kuome . Wan bende wayie ni timbene beyo kendo ing’eyo ni gima wawacho en adier .
An gi weche mathoth ma adwaro nyisi , to kata kamano ok adwar ndikogi e barua .
To ageno ni abiro neni machiegni mondo walos wang’ gi wang’ .
Kue obed kodi . Osiepewa duto omosi . In bende mosnwa osiepewa achiel achiel .
An Juda , ma misumba Yesu Kristo , kendo ma owadgi Jakobo , ema andikonu baruani un joma Nyasaye ohero kendo ma oseluongo , kendo ma Yesu Kristo rito gi tekone .
Ng’wono gi kue kod hera mogundho obed kodu .
Osiepena , ne agombo ahinya mondo andiknu kuom warruok ma waduto wan-go , to koro aneno ni nyaka andiknu , kajiwou mondo umed kedo matek ni wach yie ma Nyasaye osemiyo joge dichiel kendo mogik .
Nyaka andik kamano nimar jomoko ma ok oluoro Nyasaye , ma gin joma oseketi ni bura oloyo chon nikech wachni , osedonjo kuomu ling’ling’ , ka gitemo mondo gilok ng’wono mar Nyasachwa obed anjawo , kendo gidagi Ruodhwa achiel kende , ma en Ruoth Yesu Kristo .
Adwaro mondo aparnu weche moko , kata obedo ni useng’eyogi duto kamano . Ruoth noreso jo-Israel , mi ogolo e piny Misri . To achien notieko jogo mane odagi yie .
Malaika mane okalo tong’ mar teko momigi , mi oweyo kuma onego gibedie , bende Ruoth oseketo e mudho , kotue mochwere gi nyororo , nyaka chop ng’ad buchgi , Chieng’ Maduong’ .
Bende paruru Sodom gi Gomora kod mier mokiewo kodgi . Gin bende ne gidonjo e tim terruok kod dwanyruok madhoch , mi giyudo kum mar mach mak tho , mondo obed ranyisi ni ji duto .
Mano e kaka jogi bende chalo . Lek ma gileko miyo gidwanyo ringregi , kendo gidagi teko ma Ruoth nigo , kendo giyanyo joma nigi duong e polo .
To eka kata mana Mikael , malaika maduong’ , kane laro gi Satan ringre Musa , to ne ok ohedhore yanye gi weche maricho , to nowachone mana niya , “ Ruoth mondo okweri . ”
Jogi to yanyo gimoro amora ma ok ging’eyo to gik ma ging’eyo mana kuom gombo mag ringregi ka le ma onge rieko e gik matiekogi .
Mano kaka ginine malit ! Gise mana luwo yo mane Kain oluwo , kendo gisemwomore e ketho mar Baalam nikech gihero pesa , bende giseng’anyo kaka Korah nong’anyo , mi girumo mana kaka en bende norumo .
Jogi gin mbelni e sewni mutimo mag hera , ka gichiemo kodu maonge wichkuot . Gin jokwath maparo mana gin giwegi kende ! Gichalo rumbi ma yamo riembo to ok kel koth , kendo gichalo yiend olemo ma ok nyagi e ndalo oro , kendo mopudh gi tiendgi , mi otho chuth .
Bende ka gitimo timbegi mag wichkuot , to gichalo apaka mager mag nam mathuogo buoyo , kendo gichalo sulue moweyo yorgi , ma mudho mandiwa ema okannigi nyaka chieng’ .
Enoka , nyakwar Adam kuom tieng’ mar abiriyo , nokoro wach jogo , kane owacho niya , “ Neuru ! Ruoth osebiro gi oganda mang’ongo mar joge maler ,
mondo okum piny duto , kendo omi jogo ma ok oluoro Nyasaye yie timbegi maricho , kod weche malit duto , ma gin joricho ma ok oluoro Nyasaye , gisewacho kuome . ”
Jogi gin joma keko akeka , kendo ng’ur ang’ura . Giluwo mana gombo mag ringregi giwegi , bende gisungore marach , kendo giwuondo ji gi weche mamit mondo giyud gik ma gidwaro .
To osiepna , nyaka upar gima ne joote mag Ruodhwa Yesu Kristo okoro .
Ne giwachonu niya , “ E ndalo giko ji moko nobi ma nochau . Gin ji ma ok oluoro Nyasaye , kendo maluwo mana gombogi giwegi . ”
Mago e joma kelo pogruok . Gin joma gombo mag ringruok ema chiko , kendo gionge gi Roho .
To un osiepena , meduru mana geroru kuom teko mar Roho Maler .
Nyaka ubed e hera mar Nyasaye , mondo urit ngima ma nyaka chieng’ ma Ruoth Yesu Kristo biro miyou kuom ng’wonone .
Kechuru joma riwo gi kiawa .
Resgiuru , kugologi e mach . Ji moko nitie ma bende nyaka ukechi , to mana ka uluor , kendo kubedo mosin kata mana gi lepgi ma gombogi mag richo osechido .
Wapakuru Jal manyalo ritou mondo kik upodhi , kendo manyalo miyo uchung’ e nyim duong’ne maler kumor kendo kuonge ketho .
En e Nyasaye ma Jawarwa kuom Yesu Kristo Ruodhwa , man gi duong’ gi teko kod loch , nyaka nene , kendo kawuono , kendo nyaka chieng’ . Amin .
Ma e fweny mane Nyasaye omiyo Yesu Kristo mondo onyisgo jotichne gik ma nyaka timre piyo . To Kristo nooro malaikane ir Johana jatichne mondo odhi onyise wach fwenyno ,
mi Johana nonyiso ji gik moko duto mane oneno . Adier , noneno gik mane Nyasaye dwaro timo , kendo mane Yesu Kristo bende osewacho ni adier .
Ng’at masomo kitabuni kod joma winjo weche mokorgi , kendo momako gik mondikie , gin johawi , nikech ndalo ma gigi biro timoree chiegni .
An Johana andiko ni kanyakla abiriyo mag jo-Kristo man e piny Asia , kawacho kama : Beduru gi ng’wono kod kue moa kuom Nyasaye mantie , kendo mane nitie , bende mapod biro biro , kendo moa kuom Roho abiriyo manie nyim kom duong’ne ,
kendo moa kuom Yesu Kristo ma janeno maradier , mane okwongo chier oa kuom joma otho , kendo ma jatend ruodhi mag piny . Oherowa kendo osegonyowa kuom richowa gi rembe ,
mi omiyo wadoko oganda ruodhi matiyone kaka jodolo mag Nyasache kendo Wuon mare . Duong’ kod teko obedne nyaka chieng’ ! Amin .
Neuru , obiro gi boche polo , kendo ng’ato ka ng’ato nonene . Jogo mane ochwowe nonene , kendo ogendini duto mag piny nobed gi kuyo nikech en . Ber mondo obed kamano ! Amin .
Ruoth Nyasaye wacho niya , “ An e Chakruok kendo e Giko . An e Ruoth Nyasaye Manyalo Gik Moko Duto , Jal mantie , kendo mane nitie , kendo mapod biro betie . ”
An owadu Johana , an e achiel kodu e sand gi loch kod kinda ma wan-go kuom Kristo Yesu . Ne oketa e chula miluongo ni Patmo nikech nalando wach Nyasaye , kendo awuoyo kuom Yesu e lela .
To chieng’ Ruoth , Roho ne omaka , mi awinjo dwol maduong’ maywak ka tung’ ka wuoyo gi yoka ng’eya .
Nowacho niya , “ Gik moko duto mineno , ndiki e kitabu . Bang’e ior kitabuno ni kanyakla abiriyo mag jo-Kristo man : Efeso , Smurna , Pergamo , Thuatiro , Sarde , Filadelfia , kod Laodikia . ”
Eka nalokora mondo ane ni ng’ano maloso koda , mi aneno teyni abiriyo mag dhahabu ,
to e dier teynigo ne nitie gimoro machalo dhano , morwakore gi kandhu mochopo nyaka e tiende piny , kendo otweyo kore gi okanda mar dhahabu .
Yie wiye ne rachar ka yie rombo kendo tar ka pe . Wengene ne liel ka ligek mach ,
kendo tiendene ne pakni ka mula mosepwodhi gi mach . Dwonde to ne mor ka pi mawuo .
Ne en gi sulue abiriyo e lwete ma korachwich , kendo ligangla mabith ma dhoge abiriyo ne wuok e dhoge . Pat wang’e ne nenore ka wang’chieng’ mang’angni gi tekone duto .
Kane anene to ne apodho e tiende ka ng’at mosetho . To noyieyo lwete ma korachwich kuoma , kowacho niya , “ Kik iluor , an e Jal Mokwongo kendo Mogik ,
kendo an e Jal Mangima . Ne atho , to koro angima nyaka Piny Joma Otho .
Omiyo koro ndik gik miseneno duto , ok mana gik mantie kende , to gik mabiro timore achien bende .
To koro adwaro nyisi tiend wach mopandi mar sulue abiriyo mineno e lweta ma korachwichgi , kod teyni abiriyo mag dhahabu : Sulue abiriyo gin e malaika mag kanyakla abiriyo mag jo-Kristo , kendo teyni abiriyo gin e kanyakla abiriyogo .
“ Ndik ni malaika mar kanyakla mar jo-Kristo man Efeso kama : “ ‘ Weche mag Jal man gi sulue abiriyo e lwete ma korachwich , kendo ma wuotho e kind teyni abiriyo mag dhahabu e magi :
Ang’eye timbeni gi tichni matek kod kinda misetimo , kendo ang’eyo bende ni in ok inyal yie gi joma richo , bende isetemo joma luongore ni joote , to ok gin joote , mi inwang’o ni gin jomriambo .
In jakinda , kendo isechandori malit nikech an , to ok iseol .
To kata kamano pod an gi wach kodi ni , koro ok ihera kaka ne ihera mokwongo .
Parie kama iseaye ka ipodho ! Lok chunyi mondo itim gik mane itimo mokwongo . To ka ok iloko chunyi , to anabi mi agol tachi kare .
To kata kamano nitie gimoro maber ma itimo , en ni imon gi timbe mag jo-Nikolao , mana kaka an bende amon-go .
“ ‘ Ng’at man gi it mondo owinj gima Roho wacho ni kanyakla mag jo-Kristo . Ng’at molocho to anami ratiro mar chamo olemb yadh ngima manie puoth Nyasaye . ’ .
“ Ndik ni malaika mar kanyakla mar jo-Kristo man Smurna kama : ‘ Weche mag Jal Mokwongo kendo Mogik e magi . En e Jal mane otho , kendo ochako obedo mangima .
“ ‘ Ang’eyo chandruok ma ineno , kod chan mari , to chutho in jamoko ! Bende ing’eyo ayany ma joma wacho ni gin jo-Yahudi , to ok gin jo-Yahudi , yanyigo . Chutho , gin mana oganda jolemo mar Satan .
Kik iluor sand ma ibiro yudo , nikech jachien biro bolo jomoko kuomu e jela mondo otemu , kendo ubiro yudo sandruok kuom ndalo apar . To bed jaadiera nyaka kar tho , mi anamiyi osimbo mar ngima , kaka ranyisi ni iselocho .
“ ‘ Ng’at man gi it to mondo owinj gima Roho wacho ni kanyakla mag jo-Kristo . Ng’at molocho to tho mar ariyo ok nomul ngang’ . ’ .
“ Ndik ni malaika mar kanyakla mar jo-Kristo man Pergamo kama : ‘ Jal man gi ligangla mabith ma dhoge ariyo wacho niya ,
“ ‘ Ang’eyo kama idake . En kama kom mar duong’ mar Satan nitie . To irito nyinga ahinya , kendo ne ok ikwedo yie ma iyiego kuoma , kata mana e ndalo mane Antipa , janeno mara mar adier , onegi e dalau , kama Satan odakie .
To kata kamano , an kodi gi weche moko , nikech in gi ji moko kanyo maluwo puonj mar Baalam , mane opuonjo Balak kaka onyalo miyo jo-Israel tim richo kuom chamo chiemo mosetimgo ni nyiseche manono misango , kendo kuom terruok .
Kamano bende in gi jomoko maluwo puonj jo-Nikolao , machalo gi puonj Balaamno .
Emomiyo lok chunyi ! To ka ok ilokori , to abiro biro iri piyo , mi aked kodgi gi ligangla mawuok e dhoga !
“ ‘ Ng’at man gi it to mondo owinj gima Roho wacho ni kanyakla mag jo-Kristo . Ng’at molocho to anami chiemo moko mopandi miluongo ni Manna , kendo anamiye kidi marachar mondikie nying manyien , maonge ng’at mong’eyo , mak mana jal monwang’e .
“ ‘ Ndik ni malaika mar kanyakla mar jo-Kristo man Thuatira kama : ‘ Wuod Nyasaye , ma en Jal ma wengene rieny ka ligek mach , kendo ma tiendene pakni ka mula , wacho niya ,
“ ‘ Ang’eyo timbeni duto , gi herani , gi tichni mar konyo ji , kod kindani , kendo kaka isebedo jaadiera . Bende ang’eyo ni tijeni machien beyo moloyo mokwongo .
To kata kamano an kodi gi wach moro nikech iyie gi dhako ma Jezebel maluongore ni janabi . En ema omiyo jotichna lal kuom puonjogi mondo giterre , kendo mondo gicham chiemo motimgo misango ni nyiseche manono .
Ne amiye kinde mondo olok chunye , to otamore weyo terruokne .
Omiyo anabole e kitanda mar rem , kendo anami joma terore kode yud chandruok malit , ka ok giloko chunygi , mi giweyo gik ma opuonjogi mondo gitim .
Nyithinde bende abiro nego , eka kanyakla duto mag jo-Kristo nong’e ni an ema ang’eyo chuny ji gi parogi , kendo ni amiyo ng’ato ka ng’ato kuomu pok mowinjore gi timne .
“ ‘ To un ji mamoko duto man Thuatira , ma ok oseluwo puonjno , bende mapok ong’eyo gima jomoko luongo ni , ‘ Weche matut mag Satan’ , ok amiu ting’ moro mapek .
To awachonu mana ni mondo umak gima un go matek nyaka abi .
To ng’at molocho , kendo motiyo tichna nyaka giko , anami teko mar bedo gi loch kuom ogendini , mana kaka an bende Wuora ne omiya teko .
Ng’at molochono norit ogendini gi ludh nyinyo ,
kendo notogi matindotindo ka mbalatago . To bende anamiye sulue mar okinyi .
Ng’at man gi it to mondo owinj gima Roho wacho ni kanyakla mag jo-Kristo . ’ .
“ Ndik ni malaika mar kanyakla mar jo-Kristo man Sarde niya , ‘ Weche mag Jal man gi Roho abiriyo mag Nyasaye , kod sulue abiriyo e magi : “ ‘ Ang’eyo timbeni duto , bende ang’eyo ni in gi nying’ ni ingima , to kata kamano isetho .
Kuom mano , chiew mondo ijiw gima pod in-go , kapok otho chuth , nimar ayudo ni timbeni pod ok beyo ruok e nyim Nyasacha .
Omiyo par ane gima ne opuonji , kendo mane iwinjo . Make , kendo ilok chunyi iwe richoni . To ka ok ichiew , to abiro poyi ka jakuo , ka ok ing’eyo sa ma abiroe .
Kata kamano , pod in gi ji manok e dala mar Sarde ma ok osechido lepgi . Gin giniwuoth koda gi lewni marachere , nikech mano ema owinjore kodgi .
Ng’at molocho bende norwakne lewni marachere , mana kaka girwako , kendo ok naruch nyinge oko ngang’ e kitap ngima , to anahul nyinge e nyim Wuora , kendo e nyim malaika mage .
Ng’at man gi it to mondo owinj gima Roho wacho ni kanyalka mag jo-Kristo . ’ .
“ Ndik ni malaika mar kanyakla mar jo-Kristo man Filadelfia niya , ‘ Magi e weche Jal maler kendo maradier , man gi rayaw mar Daudi . Ka oyawo gimoro , to onge ng’ama nyalo loro , kendo ka oloro gimoro , to onge ng’ama nyalo yawo . Owacho niya ,
“ ‘ Ang’eyo timbeni duto . Winji ! Aseketo dhoot moyaw e nyimi , maonge ng’ama nyalo loro . Ang’eyo ni kata in gi teko matin kamano , to iserito wachna , kendo pok ikwedo nyinga .
To winji , nitie jomoko mag oganda jolemo mar Satan , maluongore ni jo-Yahudi , to ok gin jo-Yahudi , to giriambo ariamba . Abiro miyo gibiro , mi gipodhi e tiendi , kendo ging’e ni aheri .
Ne amiyi chik ni mondo itim kinda , kendo iserito chiknano , omiyo an bende abiro riti e ndalo mar masira mabiro kwako piny ngima , mondo otemgo ji duto modak e piny .
Abiro biro piyo , omiyo mak gima in-go matek , mondo kik ng’ato mayi osimboni .
To ng’at molocho anami bed siro e Hekalu mar Nyasacha , mi ok nochak owuog kanyo kendo nyaka chieng’ . Anandik nying Nyasacha kuome , kod nying dala mar Nyasacha , ma en Jerusalem manyien , mabiro lor kaa e polo kuom Nyasacha . Nyinga maler bende nandik kuome .
Ng’at man gi it to mondo owinj gima Roho wacho ni kanyakla mag jo-Kristo ! ’
“ Ndik ni malaika mar kanyakla mar jo-Kristo man Laodikia niya , ‘ Jal miluongo ni Amin , ma en janeno migeno kendo maradier , kendo chuech duto mag Nyasaye noa kuome wacho kama :
“ ‘ Ang’eyo timbeni duto . Ang’eyo ni ok ing’ich , bende ok iliet . To daber kibedo maliet kata mang’ich .
To kaka koro indhemndhem , to ok iliet kata ok ing’ich , abiro ng’ogi oko !
Iwacho ni in jamoko man gi mwandu mathoth , kendo onge gima ichando , to ikia ni in ng’at machandore moloyo . In ng’at modhier chuth ma jachan , Kendo in muofu bende in duk .
To ang’adoni rieko ni mondo ing’iew kuoma dhahabu mopwodhi gi mach mondo inwang’ mwandu . Lewni marachere bende ing’iew kuoma irwakrigo mondo igeng’go dugi makeloni wichkuot . Yath bende ng’iew , iwirgo wang’i mondo inen .
Joma ahero ema akwero kendo akumo . Emomiyo ket chunyi mondo ilokri iwe richoni .
Winji ! Achung’ e dhoot kendo adwong’o . Ka ng’ato owinjo dwonda , mi oyawo dhoot , to anadonj ire , kendo anachiem kode , to en bende nochiem koda .
To ng’at molocho anami bed koda e kom duong’na , mana kaka an bende ne alocho , mi abet kod Wuora e kom duong’ne .
Ng’at man gi it to mondo owinj gima Roho wacho ni kanyakla mag jo-Kristo ! ’ ”
Bang’ mano , ne arango polo , mi aneno dhoot moro moyawore e polo , kendo dwol machalo gi dwond tung’ mane akwongo winjo kawuoyo koda cha , nowachona niya , “ Bi malo ku , mondo anyisi gik mabiro timore bang’ magi . ”
Gikanyono , Roho nomaka , mi aneno kom duong’ moket e polo , ma ng’ato obetie .
To ng’at mane obetno ne nigi kido machal gi kite ma nengogi tek miluongo ni jasper gi sardius , kendo lihudu man gi kido machalo zumaridi nolworo komno koni gi koni .
To e alwora mar komno ne nitie kombe mamoko piero ariyo gang’wen , ma jodongo piero ariyo gang’wen obetie . Ne girwako lewni marachere , kendo ne gisidho osimbe mag dhahabu e wigi .
Mil polo makakni ne wuok e kom duong’no , kendo dwol moko bende ne winjore , kaachiel gi mor polo . To e nyim komno ne nitie teyni abiriyo maliel . Gin e Roho abiriyo mag Nyasaye .
E nyim komno bende ne nitiere gimoro machalo gi nam mar rang’i , marieny ka pi . To e dier komno tir , kendo e alwora mare , ne nitie gik mangima ang’wen man gi wenge mogundho yoka nyimgi kendo yoka ng’egi .
Gima ngima mokwongo ne chalo gi sibuor , to mar ariyo ne chalo gi nyaroya . Mar adek to ne nigi lela wang’ machalo gi lela wang’ dhano , to mar ang’wen ne chalo gi ongo mahuyo .
Gik mangima ang’wen-go ne nigi bwombe auchiel moro ka moro , kendo ne gin gi wenge mang’eny e dendgi duto kendo e igi . Ne giwer odiechieng’ gotieno mak giling’ niya , “ Mano kaka Ruoth Nyasaye Manyalo Gik Moko Duto ler ! Oler adier ! Yaye ! Mano kaka oler ! En e Jal mane nitie , kendo mantie , kendo mapod biro betie ! ”
To e kinde ka kinde ma gik mangimago goyoe erokamano ni Jal mantie nyaka chieng’ mobet e kom duong’ , kendo miye duong’ gi pak ,
to jodongo piero ariyo gang’wen-go podho e nyim Jal mobet e kom duong’no , kendo gilamo Jal mantie nyaka chieng’ . Gibolo osimbegi e nyim komno , ka giwacho niya ,
“ A Ruodhwa kendo Nyasachwa ! Owinjore miyi duong’ gi pak kod teko , nikech in ema nichueyo gik moko duto . Adier , in ema ne imiyo ochuegi , kendo gisiko gintie . ”
Bang’ mano , ne aneno kitabu ma Jal mane obet e kom duong’no oting’o e lwete ma kor achwich . Ne ondik iye gi toke bende , kendo ne odine gi kido abiriyo .
Eka ne aneno malaika maratego kalando wach gi dwol maduong’ niya , “ Ere ng’ama owinjore ketho kidogi , mi el kitabuni ? ”
To onge ng’ato e polo , kata e piny , kata e bwo piny , mane nyalo elo kitabuno , kata ng’iyo iye .
Ne aywak malit kane aneno ni onge ng’ama ne nyalo elo kitabuno kata ng’iyo iye !
To ng’at achiel kuom jodongogo nokona niya , “ We ywak , nikech Sibuor moa e dhood Juda , ma nyakwar Daudi , ema oselocho ! Emomiyo en gi ratiro mar ketho kido abiriyogo , mi oel kitabuno . ”
Eka naneno Nyarombo kochung’ e dier kom maduong’ , kama ne gik mangima ang’wen kod jodongo olworo . Nyarombo ne nenore ka gima osenegi , to ne en gi tunge abiriyo , ma gin Roho abiriyo mag Nyasaye , ma oseor e piny ngima .
Ne odhi mokawo kitabu ma Jal mane obet e kom duong’no oting’o e lwete ma korachwich .
Kane Nyarombo okawo kitabuno kamano , gik moko ang’wen mangima kod jodongo piero ariyo gang’wen-go , nopodho piny e nyime . Moro ka moro kuomgi ne nigi thum kod tewni mag dhahabu ma ubani opong’o . Tep ubanigo ochung’ kar lemo mag jo-Nyasaye .
Ne giwero wer manyien niya “ In ema iwinjori kawo kitabuni , mi iketh kido modinego , nikech in ema ne onegi kendo rembi ema ne ing’iewogo ni Nyasaye ji moa e dhoudi duto kendo mawacho dhok duto kendo moa e ogendini duto kod pinje duto .
Ne itimogi oganda joka ruoth matiyo ni Nyasachwa kaka jodolo , kendo ginibed jotend piny . ”
Eka ne achako ang’icho , mi awinjo dwond malaika mang’eny molworo kom duong’ kaachiel gi gik mangima kod jodongogo . Kwan-gi ne gana gi gana , kendo tara gi tara .
Ne giwer matek niya , “ Nyarombo mane onegi owinjore yud teko gi mwandu gi rieko gi loch kod luor gi duong’ kod pak ! ”
Bende ne awinjo ka gik manie polo gi manie piny kendo manie bwo piny kod manie pi , tiende ni gik moko duto mochue , kawacho niya , “ Pak gi luor gi duong’ kod loch obed ni Jal mobet e kom duong’ , kendo obed ni Nyarombo nyaka chieng’ ! ”
Eka gik mangima ang’wen-go nodwoko ni , “ Obed kamano ” , kendo jodongo nopodho piny mi olemo .
Bang’ mano ne aneno ka Nyarombo ketho kido achiel kuom kido abiriyo modin-go kitabu , mi awinjo ka achiel kuom gik mangima ang’wengo wacho gi dwol machalo mor polo niya , “ Bi ”
Eka ne ang’icho mi aneno faras marachar . Ng’at moidhe noting’o atung’ , kendo ne osidhne osimbo , mi nowuok kaka jalocho madhi mondo olochi .
Kane Nyarombo oketho kido mar ariyo , ne awinjo gima ngima mar ariyo kawacho niya , “ Bi ! ”
Eka faras machielo ma silwal nowuok . To ng’at moidhe nomi teko mar kelo lweny e piny , mondo ji onegre , kendo ne omiye ligangla maduong’ !
Bang’ mano Nyarombo noketho kido mar adek , kendo ne awinjo gima ngima mar adek kawacho ni , “ Bi ! ” Ne ang’icho mi aneno faras marateng’ . Ng’at moidhe noting’o rapim mar ratil e lwete .
Eka ne awinjo gimoro machalo gi dwol kawuok e dier gik mangima ang’wen-go kawacho niya , “ Ogudu mar bel koro nengone romo pok jatich kuom odiechieng’ achiel , kendo ogute adek mag oduma bende nengone mana kamano ! To nengo mor zeituni gi divai to kik imedi . ”
To kane Nyarombo oketho kido mar ang’wen , ne awinjo dwond gima ngima mar ang’wen kawacho niya , “ Bi ! ”
Eka ne ang’icho mi aneno faras marabuor . Nying ng’at moidhe ne Tho , to Piny Joma Otho ne luwo machiegni . Ne omigi teko kuom bath piny moromo achiel kuom ang’wen , mondo gimi lweny kata kech kata tuoche kata ondiegi maricho mae piny oneg ji .
Kane Nyarombo oketho kido mar abich , ne aneno chuny jomoko e bwo kendo-mar-misango . Ne gin joma ne osenegi nikech Wach Nyasaye , kendo nikech ne gisiko ka gihulo ni giyie kuome .
Ne gikok matek niya , “ Yaye , Ruoth Maler kendo Maradiera ! Nyaka karang’o mapod ibiro bet ka ok ing’adoe bura ni joma odak e piny , kichulo kuor kuom rembwa ? ”
Eka ne omigi law marachar ng’ato ka ng’ato , kendo ne owachnigi ni mondo gimed yueyo mondi matin nyaka chop kar romb jotich wetegi kod owetegi mane ibiro nego kaka gin , rom .
Eka ne ang’icho , kendo kane Nyarombo oketho kido mar auchiel , to piny noyiengni matek . Wang’chieng’ nolokore marateng’ ti , kendo due nolokore makwar ka remo .
Sulue mae polo nolwar piny mana kaka ng’owo mapok ochiek lwar ka yamo makudho matek ouko .
Polo noban ka kalatas , mi olal nono , kendo gode gi chulni duto nogol oa kuonde ma gintie .
Eka ruodhi mag piny , gi ji madongodongo , gi jotelo mag lweny , gi jomwandu , kod joma rateke , kaachiel gi wasumbini kod joma ni thuolo duto , nopondo e buche kendo e bwo lwendni mag gode .
Ne giwacho ni gode gi lwendnigo niya , “ Ruombreuru kuomwa , mondo ugeng’wa kuom wang’ Jal mobet e kom duong’ kendo kuom mirima mager mar Nyarombo ,
nikech chieng’ maduong’ mar mirimbgi mager osechopo ! To ere ng’ama disir mirima ma kamano ? ”
Bang’ wechego ne aneno malaika ang’wen kochung’ e tunge ang’wen mag piny . Ne gimako yembe ang’wen mag piny , mondo yamo kik kudhi e piny , kata e nam , kaka kuom yath moro .
Eka ne aneno malaika machielo kawuok yo wuok chieng’ , koting’o gima igoyogo alama mar Nyasaye mangima . Nokok matek ni malaika ang’wen mane osemi teko mondo ohiny piny kod nam ,
kokwerogi niya , “ Kik uhiny piny , kata nam , kata yien , nyaka chop waket kido e lela wang’ jotich Nyasachwa . ”
Bang’ mano , ne awinjo kar romb joma ne oketnigi kidono . Ne giromo ji alufu mia achiel gi piero ang’wen gang’wen , ( 144,000 ) mowuok e dhout jo-Israel duto .
E dhood Juda ji mane oket kido kuomgi ne alufu apar gariyo . E dhood Reuben ji alufu apar gariyo . E dhood Gad ji alufu apar gariyo
E dhood Asher ji alufu apar gariyo . E dhood Naftali ji alufu apar gariyo . E dhood Manase ji alufu apar gariyo .
E dhood Simeon ji alufu apar gariyo . E dhood Lawi ji alufu apar gariyo . E dhood Isakar ji alufu apar gariyo .
E dhood Zebulun ji alufu apar gariyo . E dhood Josef ji alufu apar gariyo . E dhood Benjamin ji alufu apar gariyo .
Bang’ mano , ne ang’icho mi aneno ji mang’eny mokadho akwana moa e pinje duto gi dhoudi duto kod ogendini duto . Ne gichung’ e nyim kom duong’ , kendo e nyim Nyarombo , ka girwakore gi lewni marachere , kendo giting’o othidhe e lwetgi .
Ne gikok matek niya , “ Warruok oa kuom Nyasachwa mobet e kom duong’ kendo oa kuom Nyarombo . ”
Eka malaika duto nochung’ koluoro kom duong’ gi jodongo kod gik mangima ang’wen-go , mi okulore piny nyaka e lowo e nyim kom duong’ , mi gilamo Nyasaye ,
ka giwacho niya , “ Amin ! Pak gi duong’ gi rieko gi erokamano gi pwoch gi teko kod nyalo obed ni Nyasachwa nyaka chieng’ ! Amin ! ”
Eka achiel kuom jodongo nopenja niya , “ Joma orwako lewni maracheregi gin ng’a gini , to gia kune ? ”
To ne adwoke ni , “ Jaduong’ , in ema ing’eyo . ” Eka ne owachona niya , “ Magi e joma oseneno Sand Maduong’ . Giselwoko lepgi e remb Nyarombo , mi gimiyo odoko marachere .
Mano emomiyo gin e nyim kom duong’ mar Nyasaye , ka gilame odiechieng’ gotieno e Hekalune , kendo Jal mobet e kom duong’ biro dak kodgi .
Kech ok nochak okagi , kendo riyo ok nochak ologi , bende liet mar wang’chieng’ ok nowang’gi ,
nikech Nyarombo manie dier kom duong’ tir nobed jakwadhgi . Notelnigi e sokni mag pi ngima , kendo Nyasaye noywe pi wang’gi duto . ”
Kane Nyarombo oketho kido marabiriyo , to polo noling’ thi kuom kinde ma dirom nus sa .
Eka ne aneno malaika abiriyo mochung’ e nyim Nyasaye , kendo ne omigi tunge abiriyo .
Eka malaika moro nobiro mochung’ e nyim kendo-mar-misango , ka en gi tap ubani mar dhahabu . Ne omiye ubani mathoth mondo ochiw gi lemo mar jo-Nyasaye duto e kendo-mar-misango mar dhahabu mane ni e nyim kom duong’ .
Iro mar ubani manie lwet malaikano nodum malo e nyim Nyasaye kaachiel gi lemo mag jo-Nyasaye .
Malaika nokawo tap ubani mi ogangoe mach mane okawo kuom kendo-mar-misango , bang’e nobolo majno piny . Bang’ mano , polo nomor kariadore matek , kendo duol moko nowinjore , bende polo nomil , kendo piny noyiengni .
Eka malaika abiriyo man gi tunge abiriyogo ne oikore mondo ogo tungego .
Malaika mokwongo nogoyo tung’ne , mi pe kod mach mokikore gi remo obiro , mi opuk e piny , mi bath piny moromo achiel kuom adek nowang’ kendo achiel kuom adek mar yien bende nowang’ . Lum mang’ich duto bende nowang’ .
Bang’e malaika mar ariyo nogoyo tung’ne , mi gima chalo gi got maduong’ maliel ka mach nowiti e nam , mi bath nam moromo achiel kuom adek nolokore remo ,
kendo achiel kuom adek mar gik mangima manie nam notho , bende achiel kuom adek mar yiedhi manie nam nokethore .
Eka malaika mar adek nogoyo tung’ne , mi sulue maduong maliel ka meny nolwar oa e polo . Ne olwar kuom achiel mar adek mar aore duto , kendo kuom sokni duto .
Nying sulueno en ‘ Gima kech’ . Bath pi moromo achiel kuom adek nolokore makech , mi ji mang’eny otho nikech pigego nolokore makech .
Bang’e malaika mar ang’wen nogoyo tung’ne , mi achiel kuom adek mar wang’chieng’ , gi achiel kuom adek mar due kod achiel kuom adek mar odiechieng’ kod otieno , notimo mudho .
Eka nang’icho mi awinjo ongo ka huyo e kor polo kaywak matek niya , “ Lit ! Lit ! Mano kaka unune malit , un joma odak e piny , nikech tunge modong’ ma malaika adek biro goyo ! ”
Eka malaika mar abich nogoyo tung’ne , mi aneno sulue moro mane oselwar e piny koa e polo . Sulueno ne omi rayaw mar Bur Matut Maonge Gikone .
Ne oyawo burno , mi iro owuoke machalo gi ich mach maduong’ , mi wang’chieng gi kor polo otimo mudho nikech iro mane owuok e burno .
Bonyo nowuok e irono mopiyo e piny , kendo ne omigi teko machalo gi teko ma thomoni mae piny nigo .
To nokwergi ni kik giketh lum manie piny , kata gimoro mang’ich , kata yath moro , to giketh mana jogo maonge gi alama mar Nyasaye e lela wengegi .
Ne omi bonyogo thuolo mar sando jogo kuom dueye abich , to ne ok oyienigi mondo gineggi . Rem mane jogo nigo ne chalo gi rem maramo ng’at ma thomoni okayo .
E ndalo ma gigo notimre ji nodwar tho , to ok ginitho ngang’ ! Adier , ginigomb tho ahinya , to tho noringgi aringa !
Bonyogo ne chalo gi farese moikore ni lweny . E wigi ne nitie gik machalo gi osimbo mag dhahabu . Wang’gi to ne chalo gi wang’ dhano .
Ne gin gi yie wich machalo gi yie wi mon , to lekegi ne chalo gi leke sibuoche .
Ne girwako gilweny mag akor machalo gi akor mag nyinyo , kendo bwombegi ne wuo mana kaka geche lweny wuo ma farese mang’eny ywayo ka ringo dhi e lweny .
Iwgi ne chalo gi iw thomoni , kendo iwgigo ema ne gikayogo ji , kendo ng’at ma gikayo ne bedo gi rem kuom dueye abich .
Ruodhigo to ne malaika mar Bur Matut Maonge Gikone . Nyinge ne iluongo gi dho Hibrania ni Abadon , to gi dho Grik ni Apoluon , tiende ni Jaketh .
Masira mokwongo koro osekadho , to masiche ariyo mamoko pod biro .
Bang’ mano , malaika mar auchiel nogoyo tung’ne , mi awinjo dwol moro moa e tunge ang’wen mag kendo-mar-misango mar dhahabu manie nyim Nyasaye .
Dwolno nowacho ni malaika mar auchiel man gi tung’ niya , “ Gony malaika ang’wen motue e aora maduong’ mar Yufrate . ”
Omiyo ne ogony malaika ang’wen mane oseiki ni sano gi odiechieng’no gi dueno kod higano , mondo oneg achiel kuom adek mar ji duto .
Ne onyisa ni kar romb jolweny mane oidho farese ne oromo tara mia ariyo .
To farese mane aneno e fwenyno ne chalo kama : Joma ne oidhogi ne orwakore gi gilweny mag akor mag nyinyo makwar ka mach , kendo mambulu , kod ma onuria . Wi faresego to ne chalo gi wi sibuoche , kendo mach gi iro kod pilni mach ne wuok e dhogi .
Masiche adekgo , ma gin mach gi iro kod pilni mach mane wuok e dho faresego nonego achiel kuom adek mar ji duto ,
nimar teko mane faresergo nigo ne nie dhogi kendo e wigi . Iwgi , mane nigi wigi , ne chalo gi thuonde , kendo iwgigo ema ne gihinyogo ji .
To joma odong’ mane masichego ok onego , pod ne ok oloko chunygi oa kuom gik mane giseloso gi lwetgi , to ne gimedo mana lamo jochiende gi nyiseche manono molos gi dhahabu gi fedha gi mula gi kidi kod bao , ma gin gik ma ok nyal neno , kata winjo wach , kata wuotho .
Bende ne ok giloko chunygi giweyo nek , kata timbe juok , kata terruok , kata kuo , mane gisebedo ka gitimo .
Bang’e ne aneno malaika machielo maratego koa e polo . Ne orwakore gi bor polo , kendo lihudu nolworo wiye , to wang’e ne chalo gi sirni makakni ka mach .
Ne en gi kitabu matin moel e lwete . Tiende ma korachwich nonyono nam , to tiende ma koracham nonyono piny .
Nokok gi dwol maduong’ machalo mana dwond sibuor maruto . Kane osekok kamano , to polo abiriyo nomor ,
kendo kane polo abiriyogo osemor kamano to ne adwaro ndiko gima ne asewinjo ka giwacho , to ne awinjo dwol moro koa e polo mawacho niya , “ Kik indik gima polo abiriyogo osewacho , to ling’go mana e chunyi . ”
Eka malaika mane aneno ka onyono nam kod piny cha noting’o bade kochiko polo ,
mi okuong’ore gi nying Jal mantie nyaka chieng’ , kendo mane ochueyo polo gi piny gi nam kod gik moko duto manie igi . Nowacho niya , “ Deko moro ok nochak obedie ,
to ka malaika mar abiriyo ogoyo tung’ne to Nyasaye nochop chenone mopondo kaka osenyiso jotichne ma jonabi . ”
Bang’ mano , dwol mane asewinjo kawuoyo koa e polo cha nochako owuoyo koda ka wacho niya , “ Dhiyo mondo ikaw kitabu moel manie lwet malaika ma onyono nam kod piny . ”
Omiyo ne adhi ir malaikano , mi akwaye mondo omiya kitabu matinno . To nowachona niya , “ Kawe , mondo ichame . Obiro bedo mamit e dhogi ka mor kich ; iyi to obiro chando . ”
Eka ne akawo kitabu matinno e lwet malaikano , mi achamo , kendo ne omit e dhoga ka mor kich , to kane asechame kamano to nochando iya .
Bang’ mano , ne owachna niya , “ Nyaka ichak ikor wach kuom ogendini mang’eny , gi pinje mang’eny , kod joma wacho dhok mang’eny , kod ruodhi mang’eny . ”
Eka ne omiya odundu machalo gi luth mar rapim , mi owachna niya , “ A malo mondo ipim Hekalu mar Nyasaye kod kendo-mar-misango , kendo mondo ikwan joma lemo e iye kanyo .
To iwe laru maoko manie nyim Hekalu mak ipimo , nimar osemiye joma ok jo-Yahudi , kendo gibiro nyono dala maler gi tiendegi kuom dueye piero ang’wen gariyo .
To abiro miyo jonenona ariyo teko . Ginirwakre gi gunia , kendo ginihul wach moa kuom Nyasaye kuom ndalo alufu achiel gi mia ariyo kod piero auchiel . ”
Joneno ariyogo gin yien ariyo mag zeituni , kendo gin teyni ariyo mochung’ e nyim Ruodh piny ngima .
Ka wasikgi dwaro hinyogi , to mach wuok e dhogi kendo tiekogi . Mano e tho ma ng’ato ang’ata madwaro hinyogi nyaka thogo .
Gin gi teko mar loro polo mondo koth kik chue e ndalo ma gihuloe wach . Bende gin gi teko mar loko pige doko remo , kendo gin gi teko mar kelo tuoche mopogore opogore e piny e kinde akinda ma gidwaro .
To ka gisetieko hulo wach momigi , to ondiek mowuok e Bur Matut Maonge Gikone noked kodgi , mi logi kendo neggi .
Ringregi noriere e yo mar dala maduong’ ma iluongo gi ngero ni Sodom kata Misri , ma en dala mane ogurie Ruodhgi .
To ji moa e ogendini duto gi dhoudi duto , kendo mawacho dhok duto , bende moa e pinje duto , nong’i ringregi kuom ndalo adek gi nus , kendo ok giniyie mondo oyikgi .
Ji duto modak e piny nogo siboi kuom thogi , kendo ginimire chiwo , nikech jonabi ariyogo nosebedo kasando joma odak e piny .
To bang’ ndalo adek gi nusgo muya mar ngima moa kuom Nyasaye nodonjo kuomgi , mi gichung’ gi tiendegi . Kibaji maduong’ nomako joma ne onenogi !
Bang’ mano , jonabi ariyogo nowinjo dwol makok matek gie polo , kawachonigi niya , “ Biuru malo ku ! ” Kuom mano ne giidho malo mana ka wasikgi nenogi
Gikanyono , piny noyiengni matek , mi bath dalano moromo achiel kuom apar nomukore , kendo ji alufu abiriyo notho . To joma odong’ nobwok malich , kendo nomiyo Nyasaye duong’ !
Masira mar ariyo koro osekadho , to neuru , masira mar adek biro biro piyo .
Eka malaika mar abiriyo nogoyo tung’ne , kendo dwol moko nokok matek e polo kawacho niya , “ Loch mar pinyni koro osedoko mar Ruodhwa kod Mesia mare , kendo obiro locho nyaka chieng’ . ”
Eka jodongo piero ariyo gang’wen mobedo e kombegi mag duong’ e nyim Nyasaye kande , nokulore piny nyaka e lowo , mi olamo Nyasaye ,
kawacho niya , “ A Nyasaye Manyalo Gik Moko Duto ! In Ruoth mantie kendo mane nitie ! Wagoyoni erokamano nikech isekawo tekoni maduong’ , kendo isechako locho .
Mirima nomako ogendini , to koro chieng’ mirimbi iwuon osechopo . Kinde osechopo ma iyaloe joma otho , kendo ichiwoe pok ni jotichni ma jonabi , kod jogi , kaachiel gi ji duto madongo gi matindo moluoro nyingi . En kinde mitiekoe jogo maketho piny . ”
Eka Hekalu mar Nyasaye manie polo noyawore , kendo Sandug Muma nonenore e Hekalu , mi polo omil kakakni ka mach . Dwol moko makok matek nowinjore , kendo polo nomor , bende piny noyiengni , kendo pe nochue mang’eny .
Bang’ mano , ranyisi malich ne onenore e kor polo . Ne en dhako morwakore gi wang’chieng’ . Due ne nie bwo tiende , to wiye nosidh e osimb sulue apar gariyo .
Ne en gi ich , kendo noywak ka muoch kaye , ka en gi rem mar nywol .
Eka ranyisi machielo bende ne onenore e polo . Ne en thuol mang’ongo , makwar kendo malich , man gi wiye abiriyo kod tunge apar , kendo ma osimbo abiriyo osidhi e wiyego .
Iwe noywayo achiel kuom adek mar sulue mae polo mi owito e piny . Thuol malichno nochung’ e nyim dhako mane dwaro nywolno mondo ocham nyathine kosenywolo .
Dhakono nonywolo nyathi mawuowi , mabiro rito ogendini gi ludh nyinyo . To nyathineno ne oyudhi moter malo ir Nyasaye e kom duong’ mar Nyasaye .
Dhakono to noringo modhi e thim kuma ne Nyasaye oikonee kar bet , mondo oritee ka imiye chiemo kuom ndalo alufu gi mia ariyo kod piero auchiel .
Eka lweny nowuok e polo . Mikael gi malaikane nokedo gi thuol malichno . Thuol gi malaikane bende nokedo kodgi ,
to ne ologi , mi kargi ne ok ochako obetie e polo kata matin .
Thuol maduong’no ne owit mwalo e piny kaachiel gi malaikane duto . En e thuol mang’ongo machon miluongo ni Jachien kata Satan , mane owuondo piny ngima .
Eka ne awinjo dwol maduong moa e polo , kawacho niya , “ Koro Nyasachwa oselocho . En kinde mar tekone gi lochne kaachiel gi mar Mesia mare , ma bende oyudo lochne . Oselo jadonj ni owetewa , madonjonigi e nyim Nyasaye odiechieng’ gotieno , mi owite e piny .
Owetewa ne oloye gi remb Nyarombo kendo gi Wach Nyasaye mane gihulo , bende ne ok gidewo ngimagi nyaka kar tho .
Omiyo , polo kod joma odakie mondo obed mamor ! To mano kaka nobednu malit un piny gi nam , nimar Satan oselor obiro iru ka nigi mirima mager nikech ong’eyo ni odongne mana ndalo matin kende . ”
To kane thuol malichno oneno ni osewite e piny , ne olawo dhako mane osenywolo nyathi ma wuowi cha .
To ne omi dhakono buom ariyo mag ongo maduong’ mondo ohugo ochop kare e thim , kuma ne idhi ritee kimiye chiemo kuom higni adek gi nus , ka en mabor gi thuol .
To thuol nong’ogo pi moa e dhoge mondo oyuogo dhakono , mi pigno nomol bang’ dhakono mana ka aora .
To piny noyawo dhoge , momwonyo pi mane thuol ong’ogono , mi okonyo dhakono .
Kuom mano , thuol nokecho gi dhakono , mi odhi mondo oked gi nyithind dhakono modong’ , marito chik Nyasaye , kendo mahulo ni giyie kuome ,
kendo ne ochung’ e kuoyo manie dhonam . Eka ne aneno Ondiek moro kawuok e nam . Ne en ni tunge apar kod wiye abiriyo . To nosidho osimbo apar e tungego , kendo wich ka wich nondikie nying mayanyo Nyasaye .
To ondiek mane anenono ne chalo gi kwach , to tiendene ne chalo gi tiende dubu , kendo dhoge ne chalo gi dho sibuor . To thuol malichno nomiye tekone owuon gi kome mar duong’ , mi obedo gi loch .
Wiye achiel ne nenore ka gima ogo lero mar tho , to wiye mane ogo lerono nosechango . Ji duto manie piny ngima ne luwo bang’ ondiegno , kawuoro lichne .
To bende ne gilamo thuondno nikech nosemiyo ondiek tekone owuon . Ondiek bende ne gilamo , ka giwacho niya , “ Ere ng’ama romo gi ondiek , koso ere ng’ama diked kode ? ”
Ne omi Ondiegno dhok mawacho weche mag warruok kod ayany , kendo ne oyiene kedo gi loch kuom dueye piero ang’wen gariyo .
Eka nochako yanyo Nyasaye , ka oyanyo nyinge kod kama odakie , kaachiel gi joma odak e polo .
Bende noyiene mondo oked gi jo-Nyasaye kendo ologi , kendo ne omiye teko kuom dhoudi duto .
Ji duto modak e piny lame , mak mana jogo ma nyinggi ondiki e kitap ngima mar Nyarombo mane onegi , chakre chuech piny .
Ng’at man gi it mondo owinji !
Ng’at ma onego tue nyaka tue , kendo ng’at monego negi e lweny , to nyaka negi e lweny , ma e kinde ma jo-Nyasaye nyaka timie kinda kendo nyaka bedie motegno .
Eka ne achako aneno ondiek machielo kawuok ei piny . Ne en gi tunge ariyo machalo gi mag nyarombo , to nowuoyo kaka thuol wuoyo .
To notiyo gi teko duto mar Ondiek mokwongono ka en e nyim Ondiegno . Nochuno piny kaachiel gi ji duto modakie mondo olam Ondiek mokwongo mane ogo lero mar tho , to nosechango cha .
Ondiek mar aeiyono notimo honni madongo ma kata mana mach omiyo lor e polo , biro e piny mana ka ji duto neno .
To honni mane oyiene ni mondo otim e nyim Ondiek mokwongo ema nowuondogo joma odak e piny . Ne ogolo chik mondo joma odak e piny olos gima ket gi ondiek mane ogo lero mar tho gi ligangla , to ne ok otho .
Ne oyiene mondo omi gima ket gi Ondiek mokwongo cha muya , mondo owuo kendo oneg ji duto ma otamore lamo gima ket gi ondiek mar ariyono .
Ondiegno nochuno ji duto , madongo gi matindo , jomwandu gi jochan , wasumbini gi joma ni thuolo , mondo giduto oket alama e luetgi ma korachwich kata e lela wengegi .
Ng’ato ne ok nyal ng’iewo gimoro kata loko gimoro mak mana ka en gi alama , tiende ni nying Ondiegno kata namba mochung’ kar nying’no .
To fwenyo tiend wachno dwaro rieko . Ng’at man gi rieko mondo okwan namba mar Ondiek , nikech nambano ochung’ kar nying dhano . Nambane en mia auchiel gi piero auchiel gauchiel .
Eka ne ang’icho , mi aneno Nyarombo kochung’ e got Sayun . Ne en gi ji alufu mia achiel gi piero ang’wen gang’wen , ( 144,000 ) kendo nyinge owuon gi nying Wuon mare nondiki e lela wang’ jogo .
Ne awinjo dwol moro moa e polo kawuo ka pi mang’eny , kendo machalo gi polo mamor matek . Chutho , dwol mane awinjono ne chalo mana gi dwond joma goyo thum .
Ne giwero wer manyien e nyim kom duong’ kendo e nyim gik mangima ang’wen kod jodongo kande . To onge ng’ama ne nyalo puonjore wendno mak mana ji alufu mia achiel gi mia ang’wen gang’wen , ( 144,000 ) ma gin kende e joma ne owar oa e piny .
Magi e joma ne ok odwanyore gi mon , to ne giritore maler . Giluwo Nyarombo kamoro amora modhiye . Osewargi kuom ji mana kaka olemo mokwongo nyak , michiwo ni Nyasaye kendo ni Nyarombo .
Miriambo ne ok owuok e dhogi , kendo gionge gi ketho moro kata achiel .
Eka ne aneno malaika moro ka huyo e kor polo . Ne en gi Wach Maber mochwere mondo oland ni joma odak e piny . Nolando wachno ni pinje duto , kod ogendini duto .
Nokok matek niya , “ Luoruru Nyasaye , kendo miyeuru duong’ , nikech sa mong’adoe bura osechopo ! Lamuru Jal mane ochueyo polo gi piny kaachiel gi nam kod sokni . ”
Eka malaika mar ariyo noluwe kawacho niya , “ Yaya Babulon , dala maduong’ , osepodho ! Osepodho ! En e dhako mane omiyo ogendini duto omadho divai mar terruokne . En divai makelo mirimb Nyasaye . ”
Bang’ mano , malaika mar adek nobiro bang’gi kawacho matek niya , “ Ng’ato ang’ata malamo ondiek kod gima ket kode , mi oyudo alama e lela wang’e kata e lwete ,
nyaka madh divai mar mirimb Nyasaye moruw makech e kikombe mar mirimbe . Noyud sand mar mach makakni e nyim malaika maler , kendo e nyim Nyarombo .
To iro mar mach masandogi nodum malo nyaka chieng’ . Bende jogo malamo Ondiek kod gima ket kode , kata moyudo alama mar nyinge , ok noyud yueyo odiechieng’ gotieno . ”
Ka eri ema idwaroe kinda mar jo-Nyasaye , kendo ma ok we yie ma gin-go kuom Yesu !
Eka ne awinjo dwol moa e polo kawacho niya , “ Ndik ni , ‘ Chakre kawuono , jogo matho kogeno kuom Ruoth , gin johawi ! ’ ” Roho bende wacho ni , “ Ee , gin johawi adier , nikech giniyue kuom tichgi matek , nimar gik ma gisetimo dhi kodgi . ”
Eka ne ang’icho mi aneno bor polo marachar , to ewi bor polono ne nitie gima obetie machalo gi dhano . Ne osidho osimbo mar dhahabu e wiye , kendo ne oting’o pala mar keyo mabith e lwete .
Eka malaika machielo nowuok e Hekalu kakok matek ni jal mane obet e bor polono niya , “ Kaw pandi mar keyo mondo ike nikech kinde mar keyo osechopo , kendo piny ochiek mokadho ! ”
Omiyo jal mane obet e bor polo notiyo gi pande mar keyo e piny mi okayo piny .
Bang’ mano , malaika moro nowuok e Hekalu manie polo . En bende ne en gi pand keyo mabith .
Eka malaika machielo man gi teko kuom mach noa e kendo-mar-misango . Ne okok matek ni malaika mane nigi pand keyo mabithno niya , “ Kaw pandi mar keyo mabithno mondo ichok olemb mzabibu mag piny nikech olembene ochiek ahinya ! ”
Omiyo , malaikano notiyo gi pande mar keyo e piny , mi ochoko olemb mzabibu mag piny , mobologi kar biyo mzabibu maduong’ mar mirimb Nyasaye .
Olembe ne obi kinyono kar bichono e alap mar dala , kendo remo mamol kawuok kar bichono , mochopo kilomita adek koa e dala , to tut remono ne dirom mita ariyo .
Bang’e ne aneno ranyisi machielo malich kendo miwuoro e polo ! Gima ne aneno ne gin malaika abiriyo moting’o masiche abiriyo . Mago ne masiche mogik , nikech ka girumo to mirimb Nyasaye bende orumo kodgi .
Eka ne aneno gima chalo gi nam mar rang’i moruwore gi mach . Bende ne aneno joma ne oseloyo Ondiek gi gima ket kode kod namba mar nyinge . Ne gichung’ e dir nam mar rang’i ka gin gi thumbe mag Nyasaye e luetegi .
Ne giwero wend Musa jatich Nyasaye , kod wend Nyarombo , niya , “ A Ruoth Nyasaye Manyalo Gik Moko Duto ! Mano kaka tijeni dongo ! A Ruodh ogendini , mano kaka yoreni kare kendo adier !
A Ruoth , en ng’ano ma ok nyal luori , kata ma ok nyal miyo nyingi duong’ ? In kendi ema iler ! Ogendini duto nobi , mi kulre e nyimi , nikech timbeni makare osenenore ratiro . ”
Bang’ mano , ne ang’icho mi aneno ka Hekalu mar Hemb Rapar oyawore e polo .
Malaika abiriyo man gi masiche abiriyogo nowuok e Hekalu . Ne girwakore gi lewni maler kendo marieny , kendo ne gitueyo okanda mag dhahabu e korgi .
Eka achiel kuom gik mangima ang’wen-go nomiyo malaika abiriyogo tewni abiriyo mag dhahabu ma opong’ gi mirimb Nyasaye mantie nyaka chieng’ .
To iro moa kuom duong’ maler mar Nyasaye gi tekone nopong’o Hekalu , omiyo onge ng’ama ne nyalo donjo e Hekalu ka masiche abiriyo mag malaika abiriyogo pok orumo .
Bang’e ne awinjo dwol maduong’ moa e Hekalu kawacho ni malaika abiriyogo niya , “ Dhiuru uol tewni abiriyo mag mirimb Nyasaye e piny . ”
Kuom mano , malaika mokwongo nodhi moolo tape e piny , mi adhonde maricho kendo malit nomako joma ne nigi alama mar Ondiek , kendo mane lamo gima ket kode .
Eka malaika mar ariyo noolo tape e nam , mi pi nam nolokore remo machalo remb ng’at motho , kendo gik mangima duto mae nam notho .
Kamano bende malaika mar adek noolo tape e aore gi sokni , mi pigegi nolokore remo .
Eka ne awinjo malaika man gi teko kuom pige kawacho niya , “ A Ng’ama Ler , mantie kendo mane nitie ! Bura miseng’ado ni , iseng’ado e yo makare ,
nikech joma nochuero remb jo-Nyasaye kod jonabi isemiyo remo mondo omadhi ! ”
Eka ne awinjo kendo-mar-misango kawacho niya , “ Adier , in Ruoth Nyasaye Manyalo Gik Moko Duto , ing’ado bura madieri kendo makare ! ”
Bang’ mano , malaika mar ang’wen noolo tape e wang’chieng’ , mi wang’ chieng’ nomi teko mar wang’o ji ka mach .
Omiyo ji nowang’ malit ahinya , to kata kamano ne giyanyo ayanya nying Nyasaye man gi teko mar kelo masichego , kendo ne gitamore loko chunygi mondo gimiye duong’ .
Eka malaika mar abich noolo tape e kom duong’ mar Ondiek malichno , mi piny Ondiek notimo mudho ! Ji nokayo lewgi nikech rem malit mane gin-go ,
to ne giyanyo ayanya Nyasach polo nikech rem kod adhonde ma gi-go , to kendo ne ok gilokore giweyo timbegigo .
Bang’e malaika mar auchiel noolo tape e aora maduong’ mar Yufrate , mi pige nodwono mondo yo olosre ni ruodhi mane biro a yo wuokchieng’ .
Bang’ mano naneno chuny adek mochido machalo gi ogwende , kawuok e dho Thuol malich , kendo e dho Ondiek , kendo e dho Janabi mar Miriambo .
Chunygo gin jochiende , kendo gin gi teko mar timo honni . Gidhi ir ruodhi duto mag piny ngima mondo gichokgi ni lweny manobedie Chieng’ Maduong’ mar Nyasaye Manyalo gik Moko Duto .
( Neuru ! Abiro ka jakuo ! Ng’at ma neno , kendo ma orwako lepe mondo wiye kik kuodi kowuotho duk , en jahawi ! )
Chunygo nochoko ruodhigo kama iluongo gi dho Hibrania ni Harmagedon .
Malaika mar abiriyo noolo tape e kor yamo , mi dwol maduong’ nowuok e kom duong’ manie Hekalu kawacho niya , “ Osetimore ! ”
Bang’ mano , ne nitie mil polo makakni , gi dwol moko , kod mor polo . Piny bende noyiengni matek mapok oyiengnie kamano nyaka a chuech dhano . Adier , ne en yiengni piny marachie moloyo !
Dala maduong’ nobarore didek , kendo mich ogendini duto mae piny nomukore . Nyasaye noparo Babulon dala maduong’ , mi ne omiyo omadho kikombe mar divai mar mirimbe mager !
Chulni duto nolal nono kaachiel gi gode duto .
Kite mag pe madongongo , ma achiel pekne dirom kilo piero abich , noa e polo mogoyo ji , mi ne giyanyo Nyasaye nikech masich peno , nimar ne en masira marach ahinya !
Eka achiel kuom malaika abiriyo man gi tewni abiriyo nobiro ira , mi owachona niya , “ Bi mondo anyisi bura mong’adi ni jachode maduong’ , ma en dala maduong’ moger e wi pige mang’eny !
En ema ruodhi mag piny oseterore kode , kendo ji duto modak e piny bende osemadho divai mar terruokne mi omer . ”
Bang’e Roho nomaka , mi malaika nokawa motera e thim , kuma nanenoe dhako moro koidho ondiek makwar . Nying mag ayany nondik e dend ondiegno duto , kendo ne en gi wiye abiriyo kod tunge apar .
Dhakono norwako law maralik gi makwar , kendo nolichore gi dhahabu kod kite ma nengogi tek , kod lulu . To e lwete noting’oe kikombe mar dhahabu mopong’ gi gik modwanyore kod gik mochido mag terruokne .
Nying moro ma tiende opondo nondiki e lela wang’e niya , “ Babulon maduong’ , min jochiende duto , kendo min gik modwanyore mag piny . ”
Bende ne aneno ka remb jo-Nyasaye , kod remb joma ohulo ni Yesu e Ruoth , omero dhakono . Kane anene to ne awuoro ahinya ,
to malaika cha nopenja ni , “ Ere gima omiyo iwuoro ? Abiro nyisi tiend wach mopondo mar dhakono kod ondiek ma oidho man gi wiye abiriyo kod tunge apar .
Ondiek mane inenono , yande nitie , to tinde oonge . To obiro wuok e Bur Matut Maonge Gikone mi tieke . Ji duto modak e piny , ma nyinggi ok ondiki e kitap ngima chakre chuech piny , nowuor ka gineno ondiegno , nimar yande entie , to tinde oonge , to nochak oduog kendo .
“ Ng’eyo tiend wachni dwaro paro mariek . Wiye abiriyogo gin gode abiriyo ma dhakono obetie .
To bende gin ruodhi abiriyo , ma abich kuomgi osepodho , to achiel pod nitie , kendo machielo pok obiro . To ka obiro to nobed kuom kinde matin kende .
To ondiek ma yande nitie , to tinde ongeno , en ruoth mar aboro , to bende en achiel kuom ruodhi abiriyogo , kendo ibiro tieke .
Tunge apar mane inenogo to gin ruodhi apar mapok ochako bedo gi loch , to ibiro miyogi teko mar loch kaka ruodhi , kaachiel gi ondiegno , kuom sa achiel kende .
To giduto gin gi paro achiel , kendo ginichiw tekogi kod lochgi ni ondiek mondo obed jatendgi .
Giniked gi Nyarombo , to Nyarombo nologi , nimar en Jaduong’ mar jodongo , kendo Ruodh ruodhi , kendo nikech joma luwe gin joma oluongi kendo ma oyier , kendo moyie kuome .
Eka malaikano nowachona niya , “ Pige mane ineno kama dhako ma jachodeno obetie , gin mana ji gi ogendini gi dhoudi kod joma wacho dhok mopogore opogore .
To tunge apar mane ineno , kaachiel gi ondiegno , nobed mamon gi dhako ma jachodeno . Ginikeye nono mi giweye duk . Ginicham ringre , kendo giniwang’e pep gi mach ,
nimar Nyasaye oseketo paro moro e chunygi mondo gitim gima odwaro gi chuny achiel , kendo mondo gimi ondiek lochgi , nyaka wach Nyasaye chopi .
“ To dhako mane inenono , en dala maduong’ man gi loch kuom ruodhi mag piny . ”
Bang’ wechego naneno malaika machielo kalor a e polo . Ne en gi teko maduong’ , kendo ler mare ne menyo piny .
Nokok matek niya , “ Yaye ! Babulon dala maduong’ osepodho ! Osepodho ! Osedoko kar dak mar jochiende kendo odoko gunda ma chuny duto mochido odakie , kaachiel gi winy duto ma ok ler kendo makuero .
Mano osetimore nikech ogendini duto osemadho divai makech mag terruokne . Ruodhi mag piny oseterore kode , kendo joohala mag piny bende osedoko jomwandu nikech ohala ma ngimane mamalo osekelonigi . ”
Eka ne achako awinjo dwol machielo moa e polo kawacho niya , “ Un joga , auru kuom dalano , mondo kik uriwru e richone , kendo kik unwang’ masichene ,
nikech richone osebiwore mochopo nyaka e polo , kendo Nyasaye koro oseparo timbene mamonogo .
Timneuru kaka osetimo ! Medneuru nyadiriyo kuom gik ma osetimo ! Kikombe mane omiyo jomoko omadho , ema mondo uolne nyadiriyo !
Miyeuru sand kod ywagruok moromore mana gi duong’ mane omiyore owuon kodak e ngima mamalo ! Owacho e chunye niya , ‘ An Ruoth , kendo ok nane gima dimi aywag ngang’ . ’ .
Mano omiyo masichene chieng’ moro nopoye chieng’ achiel . Masichego gin tho gi ywagruok kod kech , kendo nowang’e pep gi mach , nimar Ruoth Nyasaye moseng’adone bura nigi teko maduong’ ! ”
To ruodhi mag piny moseterore kode , kendo mosedak kode e ngimane mamalo noywage kasedo kod nyinge , kaneno ich mach mawang’e kadhuolore .
Ginichung’ gi kuma bor , ka kihondko omakogi nikech sandruok moyudo , kendo giniwach niya , “ Yaye ! Mano kaka dala maduong’ neno malit ! Yaye ! In Babulon , dala man gi teko , osetieki mana e sa achiel kende ! ”
Johala mag piny bende noywage kadengo , nikech onge ng’at ma koro nochak ong’iew mwandugi , ma gin :
Dhahabu gi fedha gi kite ma nengogi tek gi lulu gi nanga maber gi nanga maratiglo kod nanga mareprep gi nanga makwar gi yien duto madum tik mamit , gi gik moko duto molos gi lak liech , kod molos gi yien ma nengogi tek , kod molos gi mula , kod molos gi nyinyo , kendo molos gi kite mabeyo ,
kod gik moko kaka dalasini gi gik mang’ue ng’ar , gi uvumba , gi mor wir madum tik mamit , gi ubani , kod divai gi mo kod mogo mayom gi ngano kod rombe gi dhok kod farese gi geche lweny , gi joma otue wasumbini , kod ngima mag ji .
Johala nowach ni dala Babulon niya , “ Gik mabeyo duto ma yande iketo e chunyi oserumo ! Adier , gik mapakni gi gik malombo wang’ oselal nono . Ok nichak ibed kodgi ng’ang’ ! ”
Johala mane odoko momew nikech ne giloko ohala e dalano , nochung’ gi kuma bor , ka kihondko omakogi nikech sandruokne . Giniywagi ka giwacho niya ,
“ Yaye ! Mano gima lit manade ma osetimore ni dala maduong’ni ! Ne orwakore gi nanga maber , gi maratiglo gi makwar , kendo nolichore gi dhahabu gi kite ma nengogi tek kod lulu .
Yaye ! Mano kaka oseketh mwandune duto mana kuom sa achiel kende ! ” To ji duto ma weg yiedhi gi jokwang’ gi jonam kod ji duto maloko ohala e nam ne ochung’ gi kuma bor .
Kane gineno ich mach mawang’o Babulon ne giywak ka gikok niya , “ Onge dala moro maduong mosebedoe machal gi dalani ! ”
Ne gibuko wigi buru ka giywak kendo gidengo niya , “ Yaye ! Mano gima lit manade mosetimore ni dala maduong’ni ! En dala ma ji duto mane nigi yiedhi odokoe joma omew nikech mwandune mathoth . To osekethe mana kuom sa achiel kende , mi odoko gunda !
“ To in polo , gone siboi nikech osekethe . Un jo-Nyasaye gi joote kod jonabi , beduru mamor , nimar Nyasaye osekume kuom gima notimonu !
“ Eka malaika maratego noting’o kidi machalo gi pong’ maduong’ , mi obolo e nam , kowacho niya , “ Mano e kaka dala maduong’ mar Babulon nobol piny , mi ok nochak onene kendo ngang’ !
Dwond joma goyo thum gi jower gi joma goyo asili gi joma goyo tung’ ok nochak owinj kuomi ngang’ . Bende jotich matiyo tich moro amora ok nochak oyudi kuomi ngang’ , kata dwond pong’ marego bende ok nowinji kuomi kendo .
Ler mar taya ok nochak orieny kuomi , kata dwond wuon kisera gi dwond miaha ok nowinji kuomi kendo ng’ang’ . Joohala magi ne gin joohala madongo e piny , bende ne iwuondo ogendini duto gi timbeni mag jwok . ”
Babulon ne okum kamano nikech remb jonabi gi remb jo-Nyasaye gi remb ji duto mane osenegi e piny , ne oyud kuome .
Bang’ wechego nawinjo gima chalo gi koko maduong’ mar oganda mang’ongo e polo kawacho niya , “ Opak Nyasaye ! Warruok gi duong’ maler kod teko gin mag Nyasachwa ,
nikech pile ong’ado bura e yo ma adier kendo makare . Nong’ado bura ni jachode maduong’ mane oketho piny gi terruokne . Adier , Nyasaye osekume nikech nonego jotich Nyasaye . ”
Eka ne gichako gikok kendo niya , “ Opak Nyasaye ! Iro mar dala maduong’ mawang’no nodum nyaka chieng’ ! ”
To jodongo piero ariyo gang’wen gi gik mangima ang’wen kande , nopodho piny mi olamo Nyasaye mobet e kom duong’ , kawacho ni , “ Ber mondo obed kamano ! Opak Nyasaye ! ”
Bang’ mano , duol moro noa e kom duong’ kawacho niya , “ Pakuru Nyasachwa un jotichne duto madongo gi matindo ma oluore ! ”
Bang’e ne achako awinjo gima chalo gi koko oganda mang’ongo , kendo machalo gi pige mang’eny kawuo , bende machalo gi polo mamor matek , kawacho niya , “ Opak Nyasaye ! Ruoth Nyasachwa Manyalo Gik Moko Duto osekawo lochne .
Wabeduru mamor ahinya , kendo wamiyeuru duong’ nikech kinde mar kend mar Nyarombo osechopo . Chiege oseikore ,
kendo Nyasaye oseyiene mondo orwakre gi nanga maber mapichni kendo maler . ” ( Nanga maberno ochung’ kar tim makare mar jo-Nyasaye )
Eka malaikano nowachona ni , “ Ndik niya , ‘ Joma oluongi e kisera mar Nyarombo gin johawi . ’ . ” Eka nomedo wachona niya , “ Mano e wach mar adier mar Nyasaye . ”
Ne apodho piny e tiende mondo olame , to nokwera ni , “ Ngang’ ! Kik itim kamano ! An mana jatich wadu matiyo kodi kaachiel gi oweteni mamoko . Wan duto wahulo wach man kuom Yesu . Nyasaye kende ema mondo ilam . Adiera ma Yesu kelo ema miyo jonabi koro wach . ”
Eka ne aneno polo ka oyawore , kendo ne aneno faras marachar ka ni kanyo , to Jal mane oidhe iluongo ni Ng’ama Igeno , kendo Jaadiera . Iluonge kamano nikech ong’ado bura kare , kendo okedo e yo makare .
Wengene liel ka ligek mach , kendo osidhne osimbo mang’eny e wiye . En gi nying mondik kuome , ma onge ng’ama ong’eyo , to mak mana en owuon ,
kendo orwakore gi law moling’ore e remo . Iluonge ni Wach Nyasaye .
Ogend lweny mag polo ne luwo bang’e koidho farese marachere , kendo korwakore gi lewni mabeyo kendo maler .
To ligangla mabith wuok e dhoge kendo ochwowogo ogendini . Obiro ritogi gi ludh nyinyo , kendo obiro ng’adonigi bura gi mirimb Nyasaye Manyalo Gik Moko Duto .
En gi nying moro mondiki e lawe kendo eme ni , “ Ruodh ruodhi , kendo Jaduong’ jodongo . ”
Eka ne ang’iyo wang’chieng’ mi aneno malaika moro kochung’ kuno . Ne okok matek ni winy duto mane huyo e kor polo niya , “ Chokreuru ubi e sawo maduong’ mar Nyasaye ,
mondo ucham ring ruodhi , gi ring jodong lweny , gi ring joma rateke , kod ring farese gi joma idhogi , kaachiel gi ring ji duto , joma ni thuolo gi wasumbini , joma tindo gi joma dongo . ”
Eka naneno Ondiek malichno gi ruodhi mag piny kod ogendni mag lweny kochokore mondo oked gi Jal moidho faras gi ogandane mar lweny .
To ne olo Ondiek , mi omaki kaachiel gi Janabi mar Miriambo , mane osebedo katimo honni e nyime . Honnigo ema ne osewuondogo joma ne oketnigi alama mar Ondiek , kendo mane lamo gima ket gi Ondiegno . Ondiek gi Janabi ne owit kangima e ataro mar ligek mach .
To joma odong’ ne oneg gi ligangla mane wuok e dho Jal moidho faras , kendo ringgi noyieng’o winy duto .
Eka naneno malaika moro koa e polo lor piny , koting’o rayaw mar Bur Matut Maonge Gikone e lwete kod nyororo maduong’ .
Ne omako Thuol malichno , tiende ni thuol machon miluongo ni Jachien kata Satan , mi otweyo gi nyororo kuom higni alufu achiel .
Ne obole e Bur Matut Maonge Gikone , mi oloro dho bur kendo otueyo , mondo kik ochak owuond ogendini nyaka higni alufu achielgo rum . To bang’e nogonye kuom kinde matin .
Bang’ mano ne aneno kombe mag duong’ , kendo joma ne obet e kombego ne omi teko mar ng’ado bura . Bende ne aneno chuny joma noseng’ad wiyegi nikech ne gihulo wach man kuom Yesu , kendo nikech ne gilando wach Nyasaye . Gin ne ok gilamo Ondiek kata gima ket kode , bende ne ok oketnigi alama mar Ondiek e lela wengegi kata e luetgi . Ne gidoko mangima , mi gilocho gi Kristo kuom higni alufu achiel . Mano e chier mokwongo .
( Joma otho modong’ to ne ok odoko mangima kendo , nyaka higni alufu achiel orumo . )
Joma ochier e chier mokwongoni gin johawi kendo gin joma ler . Tho mar ariyo onge gi teko kuomgi , to ginibed jodolo mag Nyasaye kod mag Kristo , kendo giniloch kode kuom higni alufu achielgo .
To ka higni alufu achielgo oserumo , to nogony Satan e bur motueyeno ,
kendo nowuog oko mondo odhi owuond Gog gi Magog , tiende ni ogendini manie tunge piny duto koni gi koni , mi ochokgi ni lweny . To kar rombgi chalo gi kwoyo mae dhonam .
Ne gikwako piny te , mi gilworo kambi mar jo-Nyasaye kod dala ma Nyasaye ohero . To mach ne oa e polo motiekogi ,
kendo Satan mane owuondogi ne owit e ataro mar ligek mach , kama Ondiek kod Janabi mar Miriambo bende nitie . Kuno ginisandre odiechieng’ gotieno nyaka chieng’ .
Eka ne aneno kom duong’ mang’ongo marachar kod jal mobetie . Piny gi polo noringo oa e nyime mi olal nono .
Bende ne aneno joma otho , madongo gi matindo , kochung’ e nyim kom duong’ , kendo noel kitepe . Eka kitabu machielo , ma en kitap ngima bende noel . Joma otho nong’adnigi bura kuom gik mane gitimo , kaluwore gi weche mane ondik e kitepego .
Nam nogolo joma otho manie iye , kendo Tho gi Piny Joma Otho , bende nochiwo joma otho manie igi , kendo ng’ato ka ng’ato nong’adne bura kuom gik mane osetimo .
Eka Tho gi Piny Joma Otho ne owit e ataro mar mach . Ataro mar machno en tho mar ariyo .
Ng’ato ang’ata mane nyinge ok onwang’ kondik e kitap ngima , ne owit e ataro mar mach .
Bang’ mano , naneno polo manyien gi piny manyien . Polo mokwongo gi piny mokwongo noserumo , kendo nam bende noselal nono .
Eka ne aneno Dala Maler , ma en Jerusalem manyien , kalor piny a e polo kuom Nyasaye , koikore ka miaha moikore ni chwore .
Ne awinjo dwol maduong’ moa e kom maduong’ kawacho niya , “ Koro Nyasaye osebiro dak gi ji ! Obiro dak kodgi kendo ginibed joge . Nyasaye owuon biro bet kodgi , mi obed Nyasachgi .
Enoywe pi wang’gi duto , kendo tho kata ywak kata nduru kata rem ok nochak obedie nikech gik machon noserumo . ”
Eka Jal mane obet e kom duong’ nowacho niya , “ Neuru ! Aloso gik moko duto bedo manyien ! ” Bende nokona ni , “ Ndik wachno , nikech wechegi gin weche migeno kendo ma adiera . ”
Bang’ mano nowachona niya , “ Gik moko duto osetimore ! An e Alfa gi Omega , tiende ni Chakruok gi Giko . Ng’at ma riyo oloyo anami pi soko mar ngima nono , ma ok ochulo gimoro .
Ng’at molocho noyud gigo , kendo anabed Nyasache , to enobed wuoda .
To ngoche , gi joma ok oyie , kod jomriambo duto , kargi nobed mana ataro maliel gi ligek mach , ma en tho mar ariyo ! ”
Eka achiel kuom malaika abiriyo mane nigi tewni moting’o masiche mogik abiriyo , nobiro ira , mowuoyo koda . Nowachona niya , “ Bi mondo anyisi Miaha , ma en chi Nyarombo . ”
Eka malaikano notera malo ewi got maduong’ kendo mabor , ka an ei Roho , mi onyisa Jerusalem , Dala Maler , kalor piny a e polo kuom Nyasaye ,
ka nigi duong’ maler duto mar Nyasaye . Lerne ne rieny ka kidi ma nengone tek , kaka jasper maler ahinya .
Ne en gi ohinga maduong’ kendo mabor man gi dhorangeye apar gariyo , ma malaika apar gariyo rito . To nying dhoudi apar gariyo mag nyithind Israel nondiki e dhorangeyego .
Dhorangeye adek ne ni yo wuokchieng’ , kendo adek yo nyandwat , to adek mamoko yo milambo , kendo adek yo podho chieng’ .
To ohinga mar dalano ne nigi kite mag mise apar gariyo ma ondikie nying joote apar gariyo mag Nyasaye .
Malaika mane wuoyo kodano , ne nigi luth mar rapim molos gi dhahabu mopimogo dalano gi dhorangeyene kod ohingane .
Bor gi lach mar dalano romre koni gi koni . Malaikano nopime gi ludhno , mi oyudo ni oromo kilomita alufu ariyo . Borne gi lachne kod borne modhi malo ne romre duto .
Eka nopimo ohingane , mi oyudo ni oromo bede mia achiel gi piero ang’wen , kipimo gi bat mar dhano , ma en rapim mane malaika otiyogo .
Kor ohinga noger ji jasper , to dala hie ne dhahabu lilo marieny ka rang’i maler .
Mise mar ohinga mar dala , nolos gi kite ma nengogi tek mopogore opogore . Kidi mokwongo mar mise ne jasper , to mar ariyo ne safir , to mar adek ne kalkedo , to mar ang’wen ne zumaridi ,
to mar abich ne sardonikso , to mar auchiel ne sardius , to mar abiriyo ne krusolith , to mar aboro ne berul , to mar ochiko ne topaz , to mar apar ne krusopraso , to mar apar gachiel ne huakintho , to mar apar gariyo ne amethuso .
Dhorangeye apar gariyogo to ne kite apar gariyo ma nengogi tek , miluongo ni lulu , kendo dhorangach ka dhorangach nolos gi lulu achiel achiel . Yor dalano ne dhahabu lilo marieny ka rang’i .
Ne ok aneno Hekalu e dalano , nimar Ruoth Nyasaye Manyalo Gik Moko Duto kod Nyarombo ema obedo Hekalu mare .
Dalano ok dwar chieng’ kata due marieny kuome , nikech duong’ maler mar Nyasaye ema miye ler , kendo Nyarombo e tache .
Ogendini mag piny nowuoth e lerne , kendo ruodhi mag piny nokel duong’gi e iye .
Dhorangeyene ok nolor godiechieng’ , to gotieno bende nobed maonge kuno .
Duong’ gi mwandu mag ogendini nokel e iye .
To gimoro amora ma ok ler , kata ng’at matimo gik mamono , kata mariambo , ok nodonjie ngang’ to mak mana jogo ma nyinggi ondiki e kitap Nyarombo mar ngima .
Bang’ mano , malaikano nonyisa aora mar pi ngima marieny ahinya , kendo mamol kaa e kom duong , mar Nyasaye gi mar Nyarombo .
Ne omol e dier yor dalano , to e bath aora koni gi koni , ne nitie yath mar ngima manyago olembe kido apar gariyo . To olembego chiek due ka due , kendo pot yadhno ema ithiedhogo ogendini .
Gik ma Nyasaye okwedo to nolal nono . Kom duong’ mar Nyasaye gi Nyarombo ema nobedie , kendo jotichne nolame .
Gininene wang’ gi wang’ , kendo nyinge nobed e lela wang’gi .
Otieno ok nochak obedie , kendo ok ginidwar ler mar taya kata mar chieng’ , nikech Ruoth Nyasaye nomigi ler , kendo ginibed gi loch nyaka chieng’ .
Eka malaikano nowachona niya , “ Wechegi gin weche migeno kendo ma adiera , kendo Ruoth Nyasaye ma oro Roho mare ni jonabi oseoro malaikane mondo onyis jotichne gik mabiro timore piyopiyo . ”
Yesu owacho ni , “ Winji ! Abiro piyo ” Ng’at momako weche mokor manie kitabuni en jahawi !
An Johana ema ne awinjo gigi kendo anenogi . Kane awinjogi kendo anenogi kamano , to ne apodho piny e tiend malaika mane nyisagi .
To ne okwera ni , “ Ngang’ ! Kik itim kamano ! An mana jatich wadu matiyo kodi kaachiel gi owetena ma jonabi kod joma omako weche manie kitabuni . Nyasaye kende ema mondo ilam ! ”
Bang’ mano malaikano nowachona niya , “ Kik iling’ gi weche mokor manie kitabuni , nikech kinde moketi chiegni !
We ng’at matimo richo otim atima richo , kendo ng’at ma ochido gie chunye , obed abeda mochido gie chunye . To ng’ama kare , obed abeda makare , kendo ng’ama ler , obed abeda maler . ”
Yesu wacho niya , “ Winji ! Abiro piyo , kendo akelo pok ma an-go mondo ami ng’ato ka ng’ato moromo gi tichne .
An Alfa gi Omega , tiende ni Jal Mokwongo kendo Mogik , kendo Chakruok gi Giko . ”
“ Joma oselwoko lepgi gin johawi , nimar ginibed gi thuolo mar chamo olemb yadh ngima , kendo mar donjo e dhorangeye mag dala .
To guogi gi jojuogi , gi joma terore , gi jonek , gi joma lamo nyiseche manono , kod ji duto ma ohero miriambo kendo matimo gik ma ok adiera , nobed oko .
“ An Yesu aseoro malaikana mondo ohulnu wechegi ukonygo kanyakla mag jo-Kristo . An Nyakwar Daudi , kendo an sulue mar okinyi . ”
Roho gi Miaha wacho ni , “ Bi ! ” Ng’ama owinjo , bende mondo owach ni , “ Bi ! ” To ng’ama riyo oloyo , mondo obi oyud pi mar ngima nono , mak ochulo gimoro .
An Johana asiemo ng’ato ka ng’ato mawinjo weche mokor manie kitabuni niya , “ Ka ng’ato omedo wach moro kuomgi , to Nyasaye nomedne masiche mondik e kitabuni .
Bende ka ng’ato ogolo wach moro kuom weche mokor manie kitabuni , to Nyasaye nogol kuome pok ma doyudo kuom yadh ngima kendo kuom Dala Maler mondiki e kitabuni . ”
Jal manyiso wechegi duto wacho niya , “ Adier , abiro piyo ! ” Obed kamano ! Bi , Ruoth Yesu !
Ng’wono mar Ruodhwa Yesu Kristo obed kodu uduto .